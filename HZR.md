**1/2023. (IX.26.) DB határozat a Szent Ignác Jezsuita Szakkollégium Házirendjéről**

A Szent Ignác Jezsuita Szakkollégium (a továbbiakban: Szakkollégium) Diákbizottsága (a továbbiakban: DB) a Vezetőség egyetértésével - a szakkollégiumi élet és együttélés szervezése és megkönnyítése céljából - a következő ​*Házirend​et* alkotja:

**I. fejezet**

**Alapelvek**

**1. §** A _Házirend_ alapelve a szakkollégisták kölcsönös tapintata és figyelmessége egymás iránt, különös tekintettel a nyugodt tanulásra, az éjszakai pihenésre, ill. az elmélkedéshez és az imához szükséges csendre.

**2. §** (1) A _Házirend_ célja, hogy a Szakkollégium a jogszabályoknak, a szervezeti és működési szabályzatoknak megfelelően, továbbá a Jézus Társaságához kapcsolódó intézményként a rend szellemiségéhez illően működjön.

(2) A _Házirend_ szakkollégiumi szabályzat, amelynek érvényre juttatása érdekében – a Szervezeti és Működési Szabályzatban (a továbbiakban: SZMSZ) foglaltak szerint – a DB, a Vezetőség, a kollégium belső infrastruktúrájáért felelős team (a továbbaikban: belügyi team) tagjai,a gondnok és a fenntartó jogosult eljárni.

**3. §** (1) A _Házirend_ területi hatálya a Szakkollégium területe.

(2) A _Házirend_ személyi hatálya kiterjed mindazokra, akik a Szakkollégiummal (tagsági, tagsági jellegű vagy munkavállalói) jogviszonyban vannak, valamint mindazokra, akik a Szakkollégium épületében ideiglenesen, vagy az intézménnyel kapcsolatos ügyek intézése ideje alatt tartózkodnak.

(3) A _Házirend_ időbeli hatálya kiterjed a _Házirend_ és módosításainak kihirdetése napjától a visszavonásig.

**II. fejezet**

**Általános rendelkezések**

**4. §** 22:00 és 8:00 között törekedni kell a csendre.

**5. §** (1) A Szakkollégium egész területén ügyelni kell a rendre.

(2) A tisztaságot a lakószobákban és azok vizesblokkjában a Gondnok, a konyhában és a közösségi terekben azok felelősei ellenőrizhetik; a szakkollégiumi kurzusok helyszínének rendjét az adott kurzus kurzusfelelőse biztosítja.

**6. §** (1) A szobákon kívül tárolt személyes dolgokat a gondnok és Belügyi Team egyszeri figyelmeztetés után eltávolíthatja.

(2) Az (1) bekezdés szerinti módon eltávolított dolgot a gondnok három hónapon keresztül megőrzi, ezután – ha a dolog tulajdonosa nem jelentkezik érte – a Szakkollégium értékesítheti a dolgot, vagy hulladékként eltávolíthatja.

**7. §** (1) Bármilyen meghibásodást, hibát, kárt azonnal – névvel és szobaszámmal ellátva – jelezni kell a gondnoknak az Iroda által előzetesen erre a célra kijelölt felületen.

(2) A károkozásért mindenki maga felel a Tagsági Szerződésben meghatározott módon.

**8. §** Kerékpárt az arra kijelölt helyen lehet tárolni.

**9. §** (1) A vendégszobában kizárólag a szakkollégium tagjainak hozzátartozói, barátai, ismerősei, az öregdiákok és a Szakkollégium vendégei, intézményi partnerei szállhatnak meg.

(2) A vendégszoba foglalását, a vendég adatait és az érte jótálló szakkollégista nevét az Iroda által erre a célra előzetesen megadott felületen kell jelezni. Többes foglalási igény esetén az előbb bejegyzett foglalás érvényes.

(3) A vendég szobakulcsot, proxy beléptetőt és igény esetén ágyneműt kap.

(4) A vendégszoba díja 3000 HUF éjszakánként. A vendégszoba díja előre, a kulcs átvételekor fizetendő. Az Iroda a vendégszobához ellenkező irányú kérés hiányában automatikusan ágyneműt bocsát rendelkezésre.

(5) Nem lehet vendéget fogadni éjszakára anélkül, hogy a vendéget fogadó ezt korábban jelezte volna a vendégszoba igénybevétele esetén az Iroda, minden egyéb esetben a DB felé.

(6) Ha vendég előzetes bejelentéssel éjszakázik egy szobában, a szoba lakója köteles 1000 HUF szolgáltatási és amortizációs költséget megfizetni a DB kasszába. Amennyiben a bejelentés a DB irányába elmarad, és ezt bármely szakkollégium tagja észleli, a szoba lakója köteles 2000 HUF -ig terjedő büntetést megfizetni, amely a kaucióból is levonható.

(7) A Szakkollégium öregdiákjai ingyenesen, a szolgáltatási és amortizációs költség befizetése nélkül tölthetnek el maximum 3 vendégéjszakát valamely szakkollégista szobájában.

**10. §** Szelektív hulladékgyűjtésre az arra kijelölt helyen van lehetőség. A közösségi konyhákban és egyéb közösségi terekben elhelyezett szelektív szemeteseket a bentlakók kötelesek üríteni és tisztán tartani. Az épületben keletkezett szelektív hulladékot az arra kijelölt szelektív hulladékgyűjtő ponton kell elhelyezni.

**11. §** (1) A Szakkollégium területén és bejáratának öt méteres körzetében tilos a dohányzás.

(2) A Szakkollégium területén, belső udvarán, illetve a teraszokon dohányzóknak első alkalommal 3000 Ft majd az ezt követő alkalmakkor 10 000 Ft bírságot kell fizetniük. Ez a pénz a DB kasszába kerül, amelynek felhasználásáról a DB dönt.

**12. §** (1) A géptermi nyomtatót oldalanként 10 Forintért, a szkennert ingyenesen lehet használni.

(2) A nyomtatási fizetést a becsületkasszába kell teljesíteni.

**13. §** (1) A közös használatú helyiség elhagyásakor meg kell győződni arról, hogy az ablakok és ajtók zárt állapotban, a villamos eszközök kikapcsolt állapotban vannak.

(2) A közösségi helyiséget rendezett állapotban kell elhagyni.

(3) Közösségi térben tartott magánjellegű (nem a Szakkollégium vagy egy team által szervezett) rendezvény, összejövetel után a rendezvényt szervező szakkollégisták felelősek a közösségi tér eredeti állapotának visszaállításáért. Ezt a rendezvény végetérte utáni 24 órában el kell végezni.

**14. §** (1) Az ablakpárkányokon bármilyen tárgy kizárólag a belügyi team előzetes engedélyével tárolható.

(2) A szabálysértő személy a bírság befizetését kiválthatja azzal, hogy a belügyi teammel előre egyeztetett időpontban az eredeti beosztásához képest plusz egy napon konyhatakarítást vállal. Az így kiszabott plusz konyhatakarítás esetleges mulasztása esetén a 22. § (5) szerint kell eljárni.

**15. §** (1) Tilos a párkányokon ülni, az ablakokon keresztül közlekedni, az erkélyről bárhová ki- vagy átmászni. A cselekvő személyes felelőssége állapítható meg ezen esetekben, az intézményt semmilyen felelősség nem terheli.

(2) Az (1) bekezdésben leírtak megszegése súlyos szerződésszegésnek minősül, amely azonnali szerződésbontást von maga után.

**III. fejezet**

**Konyha**

**16. §** (1) A megfelelő jelzéssel ellátott műanyag hűtődobozok nyilvántartását az Iroda végzi.

(2) A műanyag dobozok tárolhatóak a tulajdonosa számára kijelölt hűtőben a megfelelő polcon, vagy a doboz használójának konyhai fakkjában vagy szobájában.

(3) A dobozon kívül tárolt dolgokat névvel és a tárolás kezdetének dátumával meg kell jelölni. A jelölés egy hónapig érvényes, amelyet a tulajdonos frissíthet.

(4) Közös használatú, főzésre alkalmas edényt, különösen serpenyőt, lábast, nem lehet a hűtőben magáncélból tárolni.

(5) Azokat a dolgokat, amelyek a jelen paragrafus szerinti szabályoknak nem felelnek meg, bárki eltávolíthatja a hűtőből.

**17. §** (1) A belügyi team néhány havonta köteles hűtőtakarítást megszervezni, melyen a kollégium lakói kötelesek a beosztás alapján részt venni.

(2) Ennek során a 17. § szerinti rendelkezéseknek megfelelően járnak el a takarítók.

**18. §** A Közhűtőben elhelyezett bármely élelmiszer bárki által szabadon felhasználhatónak minősül akkor is, ha a 17. § (3)-ban előírt jelzéssel van ellátva. Kivételt képeznek ez alól

a) a közreggelire szánt élelmiszerek, amelyeket a "közreggeli" jelzéssel és dátummal kell ellátni,

b) esetleges nagyobb, kollégisták által szervezett esemény idején az eseményt szervezők által megfelelő címkével és dátummal ellátott élelmiszer.

**19. §** (1) A Közreggeli számára a Közhűtőben külön fenntartott helyen kívül külön szekrényt és saját asztalt kell biztosítani. A kijelölt asztalon kizárólag a Közreggeli tároható.

(2) Minden más élelmiszer, amely a Közreggelinek kijelölt asztalon van tárolva a belügyi team előzetes engedélye nélkül (akár meg lehet állapítani az élelmiszer tulajdonosát, akár nem) köznek minősül, bárki szabadon felhasználhatja.

(3) Közreggeli esetén a reggeliztetők felelnek a használt eszközök elmosogatásáért, a Közreggeli számára fenntartott asztal letakarításáért legkésőbb aznap 17:00 órával bezárólag.

**20. §** (1) Az ételtároló szekrények nyilvántartását az Iroda végzi.

(2) A Közreggeli számára külön szekrényt kell biztosítani.

**21. §** (1) A konyhai eszközöket nem lehet szobában vagy a konyhán kívüli közösségi terekben tárolni, a konyhából elvinni csak addig lehet, ameddig azok használatban vannak.

(2) Az (1) bekezdés szerinti szabály megsértése esetére razzia működik, amely eszközönként 250 HUF, de egy alkalommal legfeljebb 2500 HUF bírságot szab ki a szabálysértő személyre. Ez a pénz a DB kasszába kerül, amelynek felhasználásáról a DB dönt.

(3) A szabálysértő személy a bírság befizetését kiválthatja azzal, hogy a konyhai ügyekért felelős teammel előre egyeztetett időpontban az eredeti beosztásához képest plusz egy napon konyhatakarítást vállal. Az így kiszabott plusz konyhatakarítás esetleges mulasztása esetén a 22. § szerint kell eljárni.

**22. §** (1) A konyhát köteles mindenki használat után tisztán hagyni, és a használt eszközöket elmosogatni, a szárítóról legalább 3 edényt elpakolni.

(2) Minden bentlakó köteles a belügyi team beosztása szerint esti takarítást végezni 22 óra és 2 óra között.

(3) Csere az érintettek beleegyezésével lehetséges, de csak abban az esetben, ha a belügyi team által erre a célra kiadott dokumentumon ennek jelölése megtörténik. Amennyiben a csere a belügyi team által erre kijelölt platformon nincs előre, egyértelműen jelezve, úgy a konyhatakarítás esetleges mulasztásáért a platformon eredetileg szereplő beosztott felel.

(4) A bírság kiszabásakor a 22. § (6)-(7)-(8) szerint kell eljárni.

(5) A (2) bekezdés szerinti takarítók feladata

c) a szárítókról a tiszta eszközöket elpakolni,

d) a mosatlan eszközöket elmosni,

e) a pultokat, főzőlapokat, ebédlőasztalokat letisztítani,

f) a teli szemeteszsákot a szeméttároló helyiségbe levinni,

g) új szemeteszsákot a szemetesbe tenni,

h) a szelektív szemetesek tartalmát az arra kijelölt helyre eltávolítani,

i) a belügyi team által az adott napra kijelölt extra feladatot elvégezni,

j) a hiányosságokat, észrevételeket a belügyi teamnek jelezni,

k) felseperni és felmosni a konyha területén

(6) Amennyiben a (3)-(4) bekezdés szerinti takarítás nincs a belügyi team által jóváhagyott mértékben elvégezve, a takarításra beosztottak kötelesek a hiányosságokat felszólítást követően pótolni. Amennyiben a hiánypótlás másnap 12 óráig maradéktalanul megtörténik, a hiányos takarítást végzők nem kötelesek bírságot fizetni. Amennyiben nem történik hiánypótlás, úgy a mulasztók kötelesek 1000 Ft bírságot megfizetni. Ezen felül a mulasztók kötelesek átvállalni a beosztás szerint utánuk következő takarítóktól a feladataik felét. Amennyiben ez nem történik meg, abban az esetben a mulasztók kötelesek fejenként további 1000 Ft-ot befizetni a DB-kasszába, amelyet a DB szétoszt a mulasztókat követő takarítók közt.

(7) A teljes konyhatakarítás mulasztása esetén a takarításra beosztottak kötelesek fejenként 2500 Ft bírságot megfizetni, továbbá pótolni a takarítást. Amennyiben a takarítás másnap 12 óráig sem történik meg, abban az esetben a bírság összege fejenként 5000 Ft-ra emelkedik. Ennek felhasználásáról a DB saját hatáskörében dönthet.

(8) Ezen felül a mulasztók kötelesek átvállalni a beosztás szerint utánuk következő takarítóktól a feladataik felét. Amennyiben ez nem történik meg, abban az esetben a mulasztók kötelesek fejenként további 3000 Ft-ot befizetni a DB-kasszába, amelyből 1000 Ft-ot a DB szétoszt a mulasztókat követő takarítók közt. A felelősség minden esetben egyéni, csak a mulasztó köteles fizetni.

**IV. fejezet**

**Könyvtár**

**23. §** A könyvtár csendes olvasásra és tanulásra vehető igénybe, illetve előzetes egyeztetés után szakkollégiumi esemény helyszíne lehet.

**24. §** (1) A könyvtár állománya kölcsönözhető és nem kölcsönözhető (csak helyben használható) részlegből áll.

(2) Kölcsönzéskor a kölcsönzői füzetbe be kell írni a könyv szükséges adatait, visszahozáskor a visszahozás dátumát is.

(3) A kölcsönzési idő a tanév során egy hónap, hosszabbítás egyszer egy hónapra lehetséges. A kölcsönzési idő leteltével, de legkésőbb a kiköltözésig a könyvet a könyvtárba vissza kell vinni, és azt az előző kölcsönző legalább egy hétig nem kölcsönözheti ki újból.

(4) Kölcsönzött könyv visszahozásakor és helyben olvasás után a könyv ne a polcokra, hanem a kijelölt gyűjtőhelyre kerüljön.

(5) A kölcsönző a Szakkollégiummal szemben e tekintetben fennálló általános kártérítési kötelezettsége alól mentesül, ha az elveszett vagy megrongálódott könyvet azonos vagy újabb kiadással pótolni tudja. Ha a pótlás nem lehetséges, a kártérítés összege a könyv piaci értéke és eszmei értéke közül a nagyobb.

**25. §** (1) A könyvtárban kerülendő a zajjal járó tevékenység, különös tekintettel a beszédre.

(2) A könyvtár használója folyamatosan tartson rendet az általa használt területen, napközi vagy nap végi távozáskor pedig dolgai elpakolásával biztosítson szabad helyet másoknak is.

(3) Étel és ital fogyasztása a könyvtárban a könyvállomány és a berendezés megóvása mellett lehetséges. Ha mégis kár keletkezik, annak megtérítése a károkozó feladata.

**26. §** A belügyi team feladata a könyvállomány és nyilvántartás karbantartása, a tájékozódást segítő információk közzététele, és a könyvek, különösen a visszahozott könyvek folyamatos rendszerezése, amennyiben a külső feltételek ehhez megfelelően biztosítva vannak.

**V. fejezet**

**Bírság**

**27. §** (1) Amennyiben a bírsággal sújtott a bírságot nem fizeti be a bírság kiszabásától számított 7 naptári napon belül, a bírság összege, és további 1000 Ft adminisztrációs díj a kaucióból levonásra kerül.

**VI. fejezet**

**Konditerem**

**28. §** (1) A Szakkollégium konditermének használatára jogosult a Szakkollégium minden aktív és passzív státusszal rendelkező hallgatója, a Szakkollégium öregdiákjai, valamint az épületben élő további személyek, ideértve az albérlőket is.

(2) A Konditerem állapotának megőrzése és javítása érdekében az erre a feladatra kijelölt team minden évben felelőst jelöl ki a Szakkollégium hallgatói közül.

(3) A Konditermet mindenki köteles tisztán hagyni használat után, és a használt eszközöket a megfelelő módon elpakolni.

(4) A Konditeremből felszereléseket kivinni szigorúan tilos, különös tekintettel a matracokra.

(5) Amennyiben a Szakkollégium tulajdonában álló konditeremben használt eszközökben, díszítésben anyagi kár keletkezik, azt a kár okozója köteles megtéríteni a kárt szenvedett termékkel azonos mennyiségben és minőségben.

(6) A Konditerem használói legyenek különös tekintettel szakkollégista társaikra, megkülönböztetett figyelemmel a könyvtárban tanulókra.

**VII. fejezet**

**A Losonczi-hagyaték**

**29. §** (1) A 3. emeleti Szalonban található könyvek ideiglenesen lettek a Szakkollégium rendelkezésére bocsátva, ezért különösen óvni kell őket. A hagyaték könyveit az aktív és a passzív hallgatói státusszal rendelkező szakkollégisták, valamint az öregdiákok és az épületben lakó albérlők használhatják.

**30. §** (1) A könyvtár állománya kölcsönözhető és nem kölcsönözhető (csak helyben használható) részlegből áll. A nem kölcsönözhető könyveket meg kell jelölni. A kölcsönözhető könyvek sem vihetők ki a Szakkollégium területéről.

(2) Kölcsönzéskor a kölcsönzői füzetbe be kell írni a könyv szükséges adatait, visszahozáskor a visszahozás dátumát is.

(3) A kölcsönzési idő a tanév során egy hónap, hosszabbítás egyszer egy hónapra lehetséges. A kölcsönzési idő leteltével, de legkésőbb a kiköltözésig a könyvet a 3. emeleti Szalonba vissza kell vinni, és azt a visszahozó legalább egy hétig nem kölcsönözheti ki újból.

(4) Kölcsönzött könyv visszahozásakor és helyben olvasás után a könyv ne a polcokra, hanem a kijelölt gyűjtőhelyre kerüljön.

(5) A kölcsönző a Szakkollégiummal szemben e tekintetben fennálló általános kártérítési kötelezettsége alól mentesül, ha az elveszett vagy megrongálódott könyvet azonos vagy újabb kiadással pótolni tudja. Ha a pótlás nem lehetséges, a kártérítés összege a könyv piaci értéke és eszmei értéke közül a nagyobb.

**31. §** A belügyi team feladata a könyvállomány és nyilvántartás karbantartása, a tájékozódást segítő információk közzététele és a könyvek, különösen a visszahozott könyvek folyamatos rendszerezése, amennyiben a külső feltételek ehhez megfelelően biztosítva vannak.

**VIII. fejezet**

**Záró rendelkezések**

**32. §** (1) A _Házirend_ által nem szabályozott kérdésekben a szakkollégiumi _Tagsági Szerződés_ és az _SZMSZ_ rendelkezései irányadóak.

(2) Az egyes rendelkezések értelmezéséről kérdéses esetben a DB és a Vezetőség dönt.

(3) Jelen szabályzat az elfogadásától számított 7 naptári nap elteltével lép hatályba.

(4) Jelen szabályzat hatályba léptével egyidejűleg a 2/2019.( IV.29.) DB határozat hatályát veszti.

_Nevelős Gábor SJ_
**Rektor**

_Németh Ambrus_
**Diákbizottság Elnöke**


Budapest, 2023.09.26.
