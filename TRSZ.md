**2/2023 (IX.18.) DB határozat a szakkollégium Teamrendszer Szabályzatáról**

# **Szent Ignác Jezsuita Szakkollégium Teamrendszer Szabályzata**

## **Preambulum**

A Szent Ignác Jezsuita Szakkollégium (továbbiakban: Szakkollégium) Teamrendszere aszubszidiaritás elvét megvalósító, tapasztalatátadó, a proaktivitást és személyes készségek fejlődését elősegítő munkamegosztó rendszere, mely által a szakkollégistáknak kiemelt szerepe és önálló hatásköre van az intézmény működésében.

## **I. Általános rendelkezések**

**1. §** A Szakkollégium Teamrendszerének keretében az alábbi Teamek működnek:

1. Kommunikáció Team
2. Külügyi Team
3. Szakmai Team
4. Belügyi Team
5. Spiri Team
6. Közösségi Team
7. Rekrutációs Team

**2. §** A teamek feladatköre általános és egyedi részből áll.

(1) Minden egyes team feladatkörébe egyaránt beletartoznak az alábbi feladatok:

1. know-how-k elkészítése és frissítése a féléves teambeszámoló leadási határidejével megegyező időpontig (ennek megléte a beszámoló elfogadásának feltétele),
2. jóváhagyott teamköltségvetés lehívása, elosztása és elszámolása,

(2) Minden team feladatkörébe tartoznak olyan feladatok, amelyeket az adott team,

1. kötelező jelleggel ellát
2. a teamvezető és a diákbizottság döntése alapján elláthat

(3) A teamek sajátos feladatköre:

1. a Rekrutációs Team
- népszerűsíti a Szakkollégiumot a potenciális jelentkezők körében online és offline csatornákon keresztül, melybe beleértendők a pályaorientációs alkalmak és a nyílt nap(ok) is,
- részt vehet az Educatio rendezvényen, illetve az ezzel megegyező jellegű eseményeken
- a Kommunikáció Teammel és a Felvételi Bizottsággal együttműködve a felvételi kampányt megszervezi és lebonyolítja.
- kapcsolatot tart a potenciális rekrutációs helyszínekkel
- a szakkollégiumi felvételi hétvégét megszervezi
- a reprezentatív jellegű termékeket megtervezi, azok beszerzését lebonyolítja
- a rekrutációs adatbázist rendszeresen karbantartja és frissíti
- a team tevékenységéhez, különös tekintettel a felvételi folyamat lebonyolításához szükséges marketing anyagokat a Kommunikáció Teammel együttműködésben elkészíti,
- illetve minden olyan feladatot ellát, amelyet a DB a feladatkörébe utal.
2. a Belügyi Team
- a Szakkollégium infrastruktúráját ellenőrzi, annak fejlesztésére vonatkozó javaslatokat tesz, az eszközbeszerzéseket koordinálja
- javaslatot tesz a Házirend módosítására
- kapcsolatot tart az Irodával,
- a Szakkollégium belső díszítésével kapcsolatos tevékenységeket ellátja,
- a közösségi helyiségeket rendben tartja,
- a konyha- és a hűtőtakarítást megszervezi és ellenőrzi,
- a közreggelit koordinálja,
- a razzia intézményét működteti,
- a házirend megsértéséből fakadó büntetéseket beszedi, a befolyt összeget a DB-kasszába juttatja,
- a szelektív hulladékgyűjtés működését ellenőrzi,
- köztulajdonban álló ingóságok használatát felügyeli,
- azon megbízottak munkáját segítheti, akik a Szakkollégiummal tagsági jellegű jogviszonyban álló lakókkal tartanak kapcsolatot,
- illetve minden olyan feladatot ellát, amelyet a DB a feladatkörébe utal.
3. Szakmai Team
- a Public Lecture-öket megszervezi
- teaházat szervezhet,
- a Szimpóziumot, Konferenciát, vagy azzal megegyező nagyságrendű egyéb szakmai esemény szervez,
- a Szakmai Kollégiumi Hétvégét megszervezi
- olyan eseményeket és felületeket szervezhet, amelyeken a szakkollégisták lehetőséget kapnak saját szakterületük bemutatására, ill. elősegítik a szakkollégisták szakmai fejlődését,
- a szakkollégium tanulmányi rendszerét monitorozhatja és, amennyiben szükséges, a fejlesztésére vonatkozó javaslatot tehet
- illetve minden olyan feladatot ellát, amelyet a DB a feladatkörébe utal.
4. a Közösségi Team
- a sporteseményeket és házibajnokságokat megszervezheti,
- a Veni Sancte-t és a Te Deum-ot megszervezi és lebonyolítja,
- a Közösségi Kolihétvégét megszervezi és lebonyolítja
- a Mikulás Estet és a Kolsangot megszervezi,
- a különböző egyéb közösségi események megszervezése,
- illetve minden olyan feladat, amelyet a DB a feladatkörébe utal.
5. a Külügyi Team
- a Szakkollégium fejlesztéséhez és előrelépéséhez szükséges anyagi források bevonásában aktívan szerepet és felelősséget vállal,
- közreműködik a potenciális támogatók megkeresésében,
- kapcsolatot tart a jezsuita intézmények forrásfejlesztő szakembereivel, különös tekintettel a külkapcsolati koordinátorra,
- a Díszestet megszervezi,
- a Szakkollégiumok Egyeztető Fóruma rendszeres ülésein a DB külön kérése esetén részt vesz
- közszereplőket meghívhat és a nagyközönségnek szánt Public Lecture-öket bonyolíthat le,
- az Alumniért felelős iroda munkatárssal együttműködésben kapcsolatot tart az alumnival
- más szakkollégiumokkal kapcsolatot tart, ennek érdekében eseményeket szervezhet
- illetve minden olyan feladatot ellát, amelyet a DB a feladatkörébe utal.
6. a Spiri Team
- a lelkigyakorlatokat megszervezi,
- a kollégiumi miséket és a közös imákat (különös tekintettel a Keddimára és a szorító imaláncra) koordinálja, és az ehhez kapcsolódó zenei szolgálatot megszervezi,
- a kápolna rendjét fenntartja,
- kapcsolatot tart a szakkollégiumi lelkésszel,
- lelkiségi faliújságot frissíti,
- egyéb lelkiségi programokat szervezhet (például adventi gyertyagyújtás, szobaszentelés, Public Lecture, etc.),
- illetve minden olyan feladatot ellát, amelyet a DB a feladatkörébe utal.
7. a Kommunikáció Team
- a Szakkollégium külső és belső kommunikációjához kapcsolódó feladatokat ellátja, az egységes arculatot kidolgozza és fenntartja,
- az Évkönyvet felülvizsgálhatja, amennyiben szükséges,
- a Hírlevél tartalmát összegyűjti, kidolgozza és kiküldi,
- a Közgyűlést jegyzőkönyvezi, a jegyzőkönyvet tisztázza és közzéteszi,
- szakkollégiumi eseményekről szóló beszámolók elkészítését koordinálja,
- a Szakkollégium kommunikációs fórumaira kikerülő írott anyagokat nyelvtanilag és stilisztikailag korrektúrázza,
- a szakkollégiumi online jelenlét különböző csatornáit (különösne: honlap, Facebook, Instagram, YouTube, LinkedIn) folyamatosan frissíti, a szakkollégiumi eseményekről készült beszámolókat közzéteszi,
- a Rekrutációs Teammel és a Felvételi Bizottsággal együttműködve a felvételi kampányt megszervezi és lebonyolítja,
- a Szerver megosztott meghajtót gondozza,
- az eseményeken kép- és videófelvételeket készít, illetve annak elkészítését koordinálja, és ezen médiaanyagokat közzéteszi az eseményt követő 48 órán belül,
- az elsős szakkollégisták portréfotóit elkészíti,
- a szakkollégistákról és az intézmény dolgozóiról portréfotókat elkészítheti,
- a team munkájához szükséges alkalmazások és eszközök használatáról szóló továbbképzéseket lebonyolítja,
- illetve minden olyan feladatot ellát, amelyet a DB a feladatkörébe utal.

(4) A teamek együttműködve, azonban egymástól függetlenül látják el feladataikat. Feladataik ellátásáért önállóan felelnek.

**3. §** A szakkollégistákat a teamrendszerben az alábbi kötelességek érintik.

(1) Minden szakkollégista köteles részt venni azon team munkájában, amelybe a DB beosztotta. A szakkollégista emellett a többi team munkájába is bekapcsolódhat, de a beosztása szerinti teambeli kötelezettségeinek ellátása szerint lesz a féléves beszámolója értékelve.

(2) A DB tagjai nem tagjai egyetlen teamnek sem. A teamrendszerhez kapcsolódó felelősségük a DB-s munkamegosztás szerint alájuk rendelt teamek működésének biztosítása.

(3) A DB könnyítést, illetve felmentést adhat szakkollégistáknak a teammunkában való részvétel alól, ha a szakkollégista teamrendszeren kívül eső feladatokért felelős megbízotti szerepet tölt be. Ezen kívül DB és a Vezetőség egyéni mérlegelés alapján méltányossági alapon adhat könnyítést, illetve felmentést.

## **II. fejezet: A team tagjai és szervezete**

**4. §** A tagság keletkezése

(1) A szakkollégisták, a DB által előre meghatározott időpontig, felállítják a következő évre vonatkozó preferencia-sorrendjüket három különböző team megjelölésével és azt a DB által kiküldött elektronikus formanyomtatványon megküldik a DB részére.

(2) A DB az elmúlt évek tapasztalata alapján beosztja a szakkollégistákat úgy, hogy a szakkollégisták prioritásai a lehető legteljesebb mértékben érvényesüljenek.

**5. §** A Teambeosztást a DB a nyár folyamán hirdeti ki, a tagság a kihirdetéstől kezdődik.

**6. §** A leváltott DB-tag, FEB-tag a rendes éves teambeosztásig a DB által kijelölt teamben folytatja munkáját.

**7. §** A DB, az érintett szakkollégista beleegyezésével és a teamvezetőkkel való konzultáció után a teamek beosztását bármikor módosíthatja.

**8. §** A team vezetése

(1) A Teamvezetőt a Team tagjai maguk közül választják a szavazatok egyszerű többségével, legkésőbb az évkezdést megelőző Nyári Táborban.

(2) A teamvezető képviseli a teamet a DB, a Rektor és a többi Team előtt.

(3) A teamvezető a következő feladat- és jogkörrel rendelkezik:

- Havonta egy alkalommal beszámol a team munkájáról a felelős DB tagnak.
- A felelős DB alelnök hiánya esetén a teamgyűlések után a DB számára írásban hozzáférhetővé teszi a gyűlés kivonatát.
- Ha a team nem tud valamely kérdésben megegyezni, döntési jogkörrel rendelkezik.
- Rendkívüli teamgyűlést hívhat össze.
- Elosztja a feladatokat a teamtagok között.
- A teamtagok féléves közösségi beszámolóját a Teamen belüli munkája tekintetében igazolja és véleményezi, amit a Teamért felelős DB tag ellenjegyez.
- Félévente visszajelzést ad a teamtagoknak az általuk végzett munkáról.
- Köteles részt venni a DB által előre kijelölt vezetőképző tréningen.
- Köteles részt venni a DB által összehívott Board Meetingen, melyen az összes teamvezető és a DB van jelen.
- Kidolgozza a teamstratégia megvalósításához szükséges költségvetést, és a Vezetőség elé terjeszti jóváhagyásra,
- Felel a költségvetésben elfogadott források lehívásáért, a teamkassza felügyeletéért és köteles elszámolni félév végén a teamköltségvetésről az Irodának.
- Elküldi a DB-nek a Teammel közösen kidolgozott teamstratégiát.
- Figyelmet fordít a Teamtagok fejlődésére, különös tekintettel az elsősökre, a SZIK-es értékek átadására és a jó hangulatra.
- Felel a team a jelen szabályzatban rögzített feladatainak megfelelő elvégzéséért.
- Ügyel arra, hogy a Team munkájával kapcsolatos kommunikáció az e szabályzatban meghatározott kommunikációs felületen történjen.

## **III. fejezet A team hatásköre és működése**

**9. §** A team hatásköre

(1) A team saját hatáskörében eljárva:

1. Megvalósítja az általa meghatározott és a DB által elfogadott teamstratégiát.
2. Minden feladathoz meghatároz egy felelőst, de a felelősséget a vállalt feladat teljesítéséért a team közösen viseli.

(2) A team az érte felelős DB taggal közösen jár el az alábbi ügyekben:

1. Kidolgozza a teamstratégiát és a DB elé terjeszti jóváhagyásra az előzetesen meghatározott időpontig. A DB legkésőbb szeptember 30-ig dönt a jóváhagyásáról.
2. Szükség esetén módosítja a teamstratégiát és azt a DB elé terjeszti jóváhagyásra.

(3) Több team tevékenységi körét érintő feladat esetén munkacsoportok alakulhatnak a teamek delegáltjaiból.

**10. §** A teamgyűlések

(1) A teamnek kötelező kéthetente legalább egyszer ülést tartani, az előre közösen egyeztetett időpontban.

(2) Az ülésekről szemeszterenként kétszer lehet igazolatlanul hiányozni.

(3) Igazoltnak az minősül, amit a teamvezető és az teamért felelős DB tag igazoltnak elfogad.

**11. §** A team munkájának értékelése

(1) A team munkáját a DB értékeli a jelen szabályzatban foglalt kötelezettségek alapján.

(2) Ha a teamstratégia alapján a DB a team munkáját nem fogadja el, a teamvezető beszámolója nem kerül elfogadásra.

**12. §** A teamen belüli kommunikáció

(1) A team munkájához kapcsolódó egyeztetések, belső kommunikáció és feladatmegosztás online felülete a Google Workspace.

(2) A team Google Workspace felületét a team-ért felelős alelnök hozza létre az első teamgyűlés időpontjáig.

(3) A team munkájához kapcsolódó kommunikációnak számít különösen a következő: feladatok elosztása, teamgyűlés időpontjának kijelölés, napi feladatokkal kapcsolatos egyeztetések.

## **IV. fejezet Záró rendelkezések**

**13. §** Jelen szabályzat hatálya kiterjed a Szakkollégium minden tagjára.

**14. §** Jelen szabályzat az elfogadása napján lép hatályba.

**15. §** Jelen szabályzat elfogadásával a 2021.11.03.-án elfogadott Teamrendszerszabályzat (korábbi szabályzat) hatályát veszti.

**16. §** A jelen szabályzatban nem rendezett kérdésekben a Szakkollégium Szervezeti és Működési Szabályzata és a Tagsági Szerződés rendelkezései irányadók. A szabályzat értelmezése során felmerülő vitás kérdések eldöntése a DB hatáskörébe tartozik.

*Budapest, 2023. szeptember 25.*

**_Németh Ambrus_**

A Diákbizottság elnöke
