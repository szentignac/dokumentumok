# Képzési szabályzat

# Preambulum

A Szent Ignác Jezsuita Szakkollégium képzési rendszerének célja, hogy a nagyobb jóra törekvő és mindenben Istent kereső, másokért élő embereket neveljen, akik környezetükért felelősséget vállalnak, mindezt a jezsuita lelkiségre támaszkodva. Keressük az erre fogékony fiatalokat, hogy velük együtt közösen, inspiráló közegben fejlődjünk a másokkal való együttműködésben és párbeszédben, az önszerveződésben és önállóságban, a felelősségteljes hozzáállásban, az önreflexióban és a gondolkodó kíváncsiságban.

A korábbi tanulmányi rendszer problémáinak vizsgálata után a szakkollégium közössége, a szakkollégium értékeinek szem előtt tartásával a frissen megfogalmazott Küldetésnyilatkozattal összhangban az alábbiakban a tanulmányi rendszer és az egyéb szakkollégiumi képzési formák egységes szemléletű és integráns verziójáról, vagyis a képzési rendszerről közgyűlési határozatot alkot.

# Első rész

# Általános rendelkezések

## I. Fejezet

## Általános rendelkezések

## 1. A szabályzat hatálya

**1. § [Területi és személyi hatály]**

(1) A szabályzat hatálya kiterjed a Jézus Társasága Alapítvány (székhelye: 1085 Budapest, Mária u. 25., adószáma: 18064333-2-42, a továbbiakban: JTA) által alapított és fenntartott Szent Ignác Jezsuita Szakkollégiumra (székhelye: 1085 Budapest, Horánszky u. 18., adószáma:18217995-1-42, nyilvántartási szám: OH-FIF/623-5/2011, a továbbiakban: Szakkollégium), valamint

1. azokra a hallgatókra, akik a Szakkollégiummal tagsági jogviszonyban (a továbbiakban: szakkollégista) állnak,
2. azokra a személyekre, akik a Szakkollégiummal munkaviszonyban vagy munkaviszony jellegű jogviszonyban állnak (a továbbiakban: munkavállaló).

## 2. A képzési rendszer alapelvei

**2. § [A tanulmányi félév]**

(1) A szakkollégiumi képzés félévekre oszlik.

(2) A szakkollégiumi félév maximum 1 hét eltéréssel idomul a felsőoktatási képzés féléveinek időtartamához.

**3. § [A képzés bontása]**

(1) A képzési rendszer struktúráját tekintve az első és második félévüket megkezdett szakkollégisták (a továbbiakban: elsősök) és a harmadik vagy e fölötti számú félévet megkezdett szakkollégisták (a továbbiakban: felsősök) között külön részekre bomlik.

**4. § [A kredit]**

(1) A szakkollégiumi tevékenységek mérési egysége a kredit.

(2) Egy félév során a szakkollégista által minimum teljesítendő kreditek száma 12.

(3) A szakkollégista a (2) bekezdésben meghatározottnál több, illetve a 11.§ által megjelölt esetben kevesebbkreditet is teljesíthet adott félév során.

(4) Egyes szakkollégiumi tevékenységek kreditértékét az 5. számú melléklet tartalmazza.

## 3. A képzés formái

**5. § [A kötelező kurzus]**

(1) A kurzus egy 4 kreditet érő, a félév során 900 perc időtartamú órai jelenlétet, illetve ezen felül nem meghatározott időtartamú felkészülést magában foglaló, számonkéréssel záruló elfoglaltság, amelynek keretein belül a szakkollégisták ismereteket sajátítanak el, a kurzusra rendszeresen felkészülnek és a kurzus során tudásukról számot adnak.

(2) A kurzus formája lehet,

1. 10x90 perc időtartamú alkalom,
2. 5x180 perc időtartamú alkalom,
3. vagy tetszőleges számú, de összesen 900 percet kiadó tömbösített alkalom.

(3) Amennyiben a kurzus nem éri el a 900 percnyi időtartamot, úgy az idő csökkenésével arányosan csökken a kreditek száma is.

1. A kreditek számát az arányosítás után pozitív egész számra kell kerekíteni.

(4) Az adott kurzus részleteit, különösen a kurzus tartalmát, számonkérés formáját, a kurzus oktatóját, a kurzus kötelező és ajánlott olvasmányait és a házi feladatot a kurzus szilabusza tartalmazza.

1. a szilabuszt az oktató köteles a kurzuson részt vevő szakkollégistáknak az adott félévben a kurzusokra való jelentkezés előtt 7 nappal rendelkezésére bocsátani tetszőleges formában.

(5) A kurzus alkalmainak 70%-án a szakkollégistának kötelező részt vennie.

1. Ez a 10 alkalmas kurzus esetén 7, az 5 alkalmas kurzus esetén 4 alkalmon való részvételt jelent.
2. Ez a tömbösített kurzus esetében nem feltétlenül alkalmat, hanem arányosított időrészt jelent.
3. Ezt a rendelkezést megfelelően alkalmazni kell a foglalkozásra és a szabadon választható kurzusra is.

(6) A kurzus oktatója a 16.§ szerinti beszámoló keretében írásbeli értékelést ad a szakkollégisták teljesítményéről.

(7) Amennyiben a szakkollégista adott félévben egy vagy több kötelező kurzusát nem tudja elvégezni, azt későbbi időpontban pótolni köteles.

1. Amennyiben a pótlás a szakkollégista részéről elháríthatatlan (általa nem befolyásolható) okból nem lehetséges, a Vezetőség egyéni mérlegelés alapján egyéb teljesítési módot írhat elő.

(8) Az első félév kurzusait e szabályzat 1. számú melléklete tartalmazza.

(9) A második félév kurzusait e szabályzat 2. számú melléklete tartalmazza.

(10) A további félévek kurzusait e szabályzat 3. számú melléklete tartalmazza.

**6. § [A kötelezően választható kurzus]**

(1) A kötelezően választható kurzusra a kurzusra vonatkozó rendelkezések az irányadók azzal a különbséggel, hogy a kurzus teljesítésére a szakkollégistának a képzése alatt bármikor lehetősége van.

(2) E szabály alól kivételt képeznek a szabadon és kötelezően választható kurzusokat tartalmazó mellékletben megjelölt kurzusok.

(3) A kötelezően választható kurzusokat e szabályzat 4. számú melléklete tartalmazza.

**7. § [A szabadon választható kurzus]**

(1) A szabadon választható kurzusra a kurzusra vonatkozó rendelkezések az irányadók azzal a különbséggel, hogy a kurzus teljesítésére a szakkollégista nem kötelezhető.

1. A szabadon választható kurzus teljesítésére a szakkollégista képzése alatt bármikor lehetősége van.

(2) A szabadon választható kurzusokat - nem kimerítő jelleggel - e szabályzat 4. számú melléklete tartalmazza.

(3) A (2) bekezdésben foglalt szabadon választható kurzusokon túlmenően bármely szakkollégista részletes kurzusterv benyújtásával és a kívánt oktató megnevezésével kezdeményezheti szabadon választható kurzus indítását.

1. A benyújtott kurzusterveket a Vezetőség bírálja el.
2. A szabadon választható kurzust a Tanulmányi Koordinátor a többi kurzussal egy időben hirdeti meg.

**8. § [A foglalkozás]**

(1) A foglalkozás olyan oktatási forma, melynek részleteit, különösen annak tartalmát, formáját, alkalmainak számát, a foglalkozást tartó szakkollégista, oktató, illetve egyéb személy a foglalkozáson részt vevőkkel egyetértésben szabadon határozza meg.

(2) Adott félévben induló foglalkozásokat a kurzusokra való jelentkezés kezdete előtt legalább 14 nappal a foglalkozást tartó szakkollégista, oktató illetve egyéb személy a Vezetőséggel egyezteti.

1. Az egyeztetés keretein belül a szakkollégista írásban benyújtja a Vezetőségnek a foglalkozás részletes tervezetét, mely tartalmazza különösen a kurzus célját, elsajátítandó tudásanyagot vagy képességeket, a foglalkozás kereteit, formáját.
2. A tervezetet a Vezetőség megvizsgálja, és amennyiben azt megfelelőnek találja, a foglalkozás megtartását engedélyezi.

(3) A foglalkozást a Tanulmányi Koordinátor a többi kurzussal egy időben hirdeti meg.

(4) A foglalkozás vezetője a 16. § szerinti beszámoló keretében írásbeli értékelést ad a szakkollégisták teljesítményéről.

**9. § [A projekt]**

(1) A projekt a szakkollégisták önszerveződő erőfeszítése valamely cél érdekében, mely kézzelfogható eredménnyel zárul.

(2) Projekt indítását bármely szakkollégista kezdeményezheti részletes projektterv benyújtásával.

1. A projekt tervezete tartalmazza a projekt elindításához és megvalósításához szükséges releváns részleteket, különösen a projekt tartalmát, formáját, és a teljesítéshez szükséges követelményeket, illetve egy - a becsült erőforrásigényt tartalmazó, hónapokra lebontott - munkatervet és projektköltségvetési tervet.
2. A projekt tervezetét a Vezetőség bírálja el.
3. A projektet a Tanulmányi Koordinátor a többi kurzussal egy időben hirdeti meg.

(3) A projekt vezetője a 16. § szerinti beszámoló keretében írásbeli értékelést ad a szakkollégisták teljesítményéről.

(4) A projekt eredményeit a Vezetőség és a Diákbizottság közösen bírálja el.

(5) A projekt csapat létszámát a projektek kiírása előtt a Vezetőség mérlegeli.

(6) A projektnek egy vezetője van.

**10. § [Studia és Studia+]**

(1) A szakkollégista tanulmányai során választható félévben igényes, magas színvonalú szakmai kutatómunkát végez és eredményeiből tanulmányt ír egy vagy több szakkollégista társával közösen, általuk választott témában, azt interdiszciplináris szemléletmóddal körüljárva és jelentet meg a szakkollégium Studia Ignatiana című tanulmánykötetében.

(2) A Studia tanulmány megírására egy félév áll rendelkezésre, ezért a szakkollégista négy kreditet szerezhet.

(3) Amennyiben a szakkollégisták a kutatómunka és a tanulmány megírása során többletfeltételek teljesítését vállalják, a többletmunkáért még két kreditet szerezhetnek fejenként.

(4) Többletfeltétel lehet:

1. a kutatás ismertetése konferencián,
2. a kutatás elvégzése szakmai mentoráció mellett, illetve
3. a kutatás kiterjesztése, mélyítése és a tanulmány másfélszeres terjedelemben való teljesítése.

**11. § [Az egyéni tanulmányi rend]**

(1) Egyéni tanulmányi rend igényelhető olyan esetben, amikor a szakkollégista adott kurzusán azért nem tud részt venni, mert egyetemi óráján vagy munkahelyén köteles megjelenni, vagy egyéb méltányolható körülmény áll fenn.

(2) Egyéni tanulmányi rend keretein belül a szakkollégista az (1) bekezdésben megjelölt kurzusa helyett másik szakkollégiumi tevékenységet választhat, ami a kreditek számát tekintve azzal egyenértékű.

(3) A szakkollégista az egyéni tanulmányi rend iránti kérvényét a Tanulmányi Koordinátor vagy a Tanulmányi Vezető által a kurzusok meghirdetésekor közölt határidőig, de legkésőbb a szakkollégiumi szemeszter első hetének végéig adhatja le.

(4) A kérvényt a Vezetőségnek kell leadni.

(5) A kérvény elfogadásáról a Vezetőség hoz döntést, a kérvény benyújtásától számított 10 napon belül.

**12. § [A könnyített tanulmányi rend]**

(1) A könnyített tanulmányi rend indokolt esetben igényelhető.

(2) A könnyített tanulmányi rendben a szakkollégistának a félévi minimum kreditszámnál kevesebb kredit teljesítése engedélyezhető.

(3) A könnyítés igényelt mértékét és az arra okot adó körülményt a szakkollégista az igény benyújtásakor leadott kérvényben köteles megjelölni.

(4) A szakkollégista az egyéni tanulmányi rend iránti kérvényét a Tanulmányi Koordinátor vagy a Tanulmányi Vezető által a kurzusok meghirdetésekor közölt határidőig, de legkésőbb a szakkollégiumi szemeszter első hetének végéig adhatja le.

(5) A kérvényt a Vezetőségnek kell leadni.

(6) A kérvény elfogadásáról a Vezetőség hoz döntést, a kérvény benyújtásától számított 10 napon belül.

(7) A könnyítés halasztó hatályú, a képzés végén megszerezhető oklevélhez vagy diplomához szükséges kreditek száma nem változik.

**13. § [Méltányosság]**

(1) Az SzMSz 93.§ szerinti méltányossági kérelmet a DB-hez és a Vezetőséghez kell benyújtani, erre a 16.§ h) szerinti értékelő ívek kiküldéséig van lehetőség.

(2) A kérvényről való döntés meghozatalához a két testület legalább a kérvényező szakkollégista, és ha szükséges, az érintett felek bevonásával közös meghallgatást tart, a tényállás teljeskörű feltárása érdekében.

(3) A kérvényről a Vezetőség és a DB dönt. A kérvényről hozott döntés tartalmazza a mérlegelés és döntés indokaira, valamint az azt megalapozó szervezeti normák megjelölésére is kiterjedő okszerű indokolást. A szakkollégista kérvénye abban az esetben elfogadott, ha azt mindkét testület jóváhagyta.

(4) Különösen méltányolható oknak minősül különösen

1. a vagyoni, illetve jövedelmi helyzetben történő jelentős negatív változás,
2. a családtag, közeli hozzátartozó súlyos betegsége, halála,
3. az egészségi állapotban történő jelentős változás.

## 4. A szakkollégiumi tanulmányok teljesítése

**14. § [Az Oklevél megszerzése]**

(1) Az Oklevél megszerzésének feltétele 48 kredit megszerzése.

**15. § [A Diploma megszerzése]**

(1) A Diploma megszerzésének feltétele a kötelező kurzusok és a kötelezően választható kurzusok teljesítése.

(2) A Diploma megszerzésének feltétele, hogy a szakkollégista által a képzés alatt végzett tevékenységeknek összesen 72 kreditösszeget kell kiadniuk.

(3) A szakkollégista Kitüntetéses Diplomát szerezhet, ha az (1) és (2) bekezdésben foglaltakon túl további 24 kreditet teljesít.

## 5. A beszámoló

**16. § [A beszámoló rendszere]**

(1) A beszámoló részeként az alábbi kritériumokat kell a szakkollégistának teljesítenie:

1. A szakkollégista a beszámoló keretében tájékoztatja a Vezetőséget és a Diákbizottságot arról, hogy féléves tanulmányi átlaga lehetővé teszi-e számára, hogy a soron következő félévben tanulmányait támogatott (ösztöndíjas) formában folytassa.

aa) Amennyiben a következő félév elején az a) pontban foglaltakat nem tudja igazolni, úgy ez beszámolójának visszamenőleges el nem fogadásával jár.

1. A költségtérítéses képzésen részt vevő szakkollégista a beszámoló keretében tájékoztatja a Vezetőséget és a Diákbizottságot az adott félévben elért tanulmányi eredményéről, valamint számmal és hivatkozással megadja, hogy szakja támogatott (tehát nem önköltséges) képzési formájában milyen tanulmányi átlag szükséges, hogy az abban részt vevő hallgatók támogatott helyüket a következő félévre ne veszítsék el.

ba) A beszámoló elfogadásához a támogatott képzési forma által megkívánt eredményt meghaladó átlag szükséges.

1. a képzési rendszer szerint kötelező tanulmányi tevékenységek teljesítése,
2. a félévre meghatározott számú kredit megszerzése,
3. teammunka teljesítése,
4. kötelező programokon való részvétel - félévenként legfeljebb egy igazolatlan hiányzással,
5. a Diákbizottság által összeállított félév eleji célállítást felmérő ív megfelelő kitöltése,
6. a Diákbizottság által összeállított félév végi értékelő ívek megfelelő kitöltése.

(2) A beszámolás felelősségi köreit e szabályzat 6. számú melléklete tartalmazza.

(3) A beszámoló keretében az (1) bekezdés c), d) és e) pontjának keretében végzett tevékenységekről a tevékenységért felelős személy a résztvevő szakkollégisták féléves munkáját egy ötfokú skálán vett érdemjeggyel és szövegesen értékeli.

1. Az értékelési skála fokozatait és azok jelentését e szabályzat 7. számú melléklete tartalmazza.

(4) Amennyiben az (1) bekezdés c), d), e) vagy f) pontjának teljesítését a felelős személy nem igazolja, az érintett szakkollégista a Diákbizottságnál és Vezetőségnél kérelmezheti, hogy vizsgálják felül a teljesítés elfogadását. Kérelmében arra hivatkozhat, hogy a félév során a kérdéses kötelességeinek eleget tett.

1. A kérdésben a Vezetőség és a Diákbizottság dönt az érintett felek meghallgatása után. A szakkollégista kérelmének elfogadásáról a Vezetőség és a Diákbizottság együtt dönt.

(5) A félév végén az (1) bekezdés c) és d) pontban keletkezett adatokból a Tanulmányi Koordinátor vagy a Tanulmányi Vezető, az e), f), g) és h) pontokat érintő adatokból a DB közös kimutatást készít, melyben minden szakkollégista egyéni teljesítménye követhető.

1. A kimutatás a beszámoló elbírálásában résztvevő személyek számára nyilvános.

(6) A Vezetőség és Diákbizottság a következő tanulmányi félév kezdete előtt elbírálja a szakkollégista beszámolóját és a döntés közléséről a szakkollégista felé intézkedik.

1. A szakkollégista beszámolója abban az esetben elfogadható, ha az (1) bekezdés összes kritériuma teljesül és a c) és d) pont szerinti tevékenységek, és az e) pont szerinti teammunka értékelésén külön-külön legalább 40%-os eredményt ér el és ezek összesített átlagában legalább 70%-os eredményt ér el.

## 6. Záró és vegyes rendelkezések

**17.§ [Hatályba lépés]**

(1) Jelen szabályzat 2023. augusztus 1-én lép hatályba.

**18. § [Átmenet]**

(1) A szakkollégisták által eddig teljesített kurzus, betöltött pozíció, vagy egyéb, jelen szabályzatban kreditet érő tevékenységet a Tanulmányi Koordinátor összegez, majd e szabályzat vonatkozó rendelkezései alapján a megfelelő kreditértéket hozzárendeli.

(2) A Tanulmányi Koordinátor az így kapott kreditértéket a szakkollégista képzésére vonatkozó információkat tartalmazó dokumentumba felvezeti.

(3) A Tanulmányi Koordinátor köteles a szakkollégistáknak az (1) és (2) bekezdés szerinti tevékenységéről annak befejezése után legkésőbb 3 nappal értesítést küldeni.

(4) Amennyiben a szakkollégista valamilyen hiányosságot észlel, köteles azt késedelem nélkül a Tanulmányi Koordinátor felé jelezni.

a) Amennyiben a hiányosság valóságalapját a Tanulmányi Koordinátor vitatja, a kérdésben a felek meghallgatása után a Vezetőség és a Diákbizottság együtt dönt.

**19. § [A határidők számítása]**

(1) A határidőbe a kezdőnap nem számít bele. Kezdőnap az a nap, amelyre a határidő megkezdésére okot adó cselekmény vagy egyéb körülmény esik.

(2) Ha a határidő lejárta munkaszüneti napra esik, a határidő csak az azt követő legközelebbi munkanapon jár le.

(3) A határidőn belül a döntés közlése iránt is intézkedni kell.

## 7. Mellékletek

### 1. számú melléklet

| **Első félév** | | |
| --- | --- | --- |
| **Konfliktuskezelés, kommunikáció, együttműködés** | 3 alkalmas tréning | 4 kr. |
| **Jezuitika I. – jezsuita lelkiség és eljárásmód** | 10 alkalmas | 4 kr. |
| **Szakkollégiumiság** | 10 alkalmas | 4 kr. |

### 2. számú melléklet

| **Második félév** | | |
| --- | --- | --- |
| **Filozófia I.** | 10 alkalmas | 4 kr. |
| **Alternatív közgazdaságtan** | 10 alkalmas | 4 kr. |
| **Vitakultúra** | tömbösített tréning | 4 kr. |
| **Évfolyamesemény szervezése** | - |

### 3. számú melléklet

| **Felsős félévek évfolyamkurzusai** | | |
| --- | --- | --- |
| **3. félév** | Jog | 4 kr. |
| **4. félév** | Ökológia | 4 kr. |
| **5. félév** | Teológia | 4 kr. |
| **6. félév** | Politikai filozófia, etika, közélet | 4 kr. |

### 4. számú melléklet

| **Szabadon választható és kötelezően választható kurzusok** | | |
| --- | --- | --- |
| **Adott vagy szabadon választott félévben teljesítendő kurzus** | **Állandó szabadon választható kurzus** | **Szakkollégista szervezésű szabadon választható kurzus** |
| Leadership I.\* | Időgazdálkodás | Összetett rendszerek |
| Szeretetszolgálat I. | Leadership II. | Adatértés/kutatás |
| Szeretetszolgálat II.\*\* | Filozófia II. | Alkalmazott pszichológia |
| Jezuitika II.\*\*\* | | Művészetek |
| Studia vagy Studia+ | | Pénzügyi alapismeretek |
| | | és bármi, amit a kollégisták ötletként hoznak |

\*Abban a félévben kötelező, mikor a kollégista először vállal vezetői pozíciót. Vezetői pozíciónak számítanak a következők: diákbizottság tagja, teamvezető, projektvezető

\*\*nyári teljesítéssel is kiváltható (pl. Gyökerek tábor)

\*\*\*abban a félévben, amikor valaki ballag

### 5. számú melléklet

| **Kreditértékek** | | |
| --- | --- | --- |
| **kötelező évfolyamkurzus** | 10 alkalmas | 4 kr. |
| **szabadon választható kurzus** | 10/5/tömbösített | 4 kr. |
| **szabadon választható kurzus szervezése** | - | 1 kr |
| **foglalkozás / foglalkozás tartása** | 10/5/tömbösített | 2 / 4 kr. |
| **projekttagság** | - | 4 kr. |
| **projektvezetés** | - | 5 kr. |
| **teamvezetés** | - | 6 kr. |
| **DB tagság** | - | 8 kr. |
| **FEB tagság** | ősszel / tavasszal | 4 / 8 kr. |
| **koordinátorság** | - | 3 kr. |
| **seniorátus** | ősszel / tavasszal | 3 / 0 kr. |
| **titokgazdaság** | tavasszal | 3 kr. |
| **új Studia/Studia+\*** | - | 4 / 6 kr. |
| **együttműködés a jezsuita intézményekkel** | - | Vezetőség mérlegelése alapján |
| **egyéb közösségi vállalás** | egy félévre | Vezetőség mérlegelése alapján |

### 6. számú melléklet

| **Beszámoló kötelezettje** | **Beszámoló elbírálására jogosult** |
| --- | --- |
| kurzusra járó | **oktató** |
| projekttag/foglalkozásra járó | **projekt/foglalkozás vezetője** |
| projektvezető | **Vezetőség és DB** (projekttagok értékelése alapján) |
| teamtag | **teamvezető** |
| team | **alelnök** (teamtagok visszajelzései alapján) |
| koordinátor | **DB** |
| Diákbizottsági alelnök | **Diákbizottság elnöke** |
| Diákbizottság elnöke | **Vezetőség** (alelnökök visszajelzései alapján) |
| Diákbizottság minden tagja | félévente nyilvános beszámoló a **közgyűlés**en\* |

\*A Diákbizottság köteles beszámolni tevékenységéről, de ez nem képezi szavazás tárgyát.

### 7. számú melléklet
| **Tevékenységek értékelése** | |
| --- | --- |
| **A.** | Tudása és képességei kiemelkedően fejlődtek önmagához képest, tevékenységében proaktivitás és kritikus gondolkodás jellemezte |
| **B.** | Tudása és képességei megfelelően fejlődtek önmagához képest. Tevékenységeiben aktívan vett részt |
| **C.** | Tevékenységeit elfogadhatóan teljesítette. Részvétele mérsékelt volt, nem kezdeményezett, de kérésre együttműködött a többiekkel |
| **D.** | Tevékenységeit nem teljesítette elfogadhatóan. Nem volt aktív, a többiekkel nehézkesen működött együtt |
| **E.** | A szakkollégiumi munka menetét hátráltatta és képességei alatt teljesített, vagy nem teljesített |
