# **A Szent Ignác Jezsuita Szakkollégium Szervezeti és Működési Szabályzata**

## **Preambulum**

A Szent Ignác Jezsuita Szakkollégium 1990-ben kezdte meg működését, hogy keresztény értelmiségieket neveljen az igazságosság szolgálatára.

Az intézmény legfőbb patrónusa a Jézus Társasága Magyarországi Rendtartománya – a magyar jezsuiták. A nemzetközi jezsuita oktatási intézményekhez való kapcsolódáson keresztül a nemzetköziség, a kultúrák közötti párbeszéd és a tudományterületek határainak bejárása egyszerre szakmai, lelki és kulturális motiváció számunkra.

Szakkollégiumunk a hazai szakkollégiumi mozgalom aktív tagja, komoly hangsúlyt fektet tagjai egyéni szakmai fejlődésére, hogy így nyitottságunkkal és széles látókörünkkel példát mutatva, a morális és közösségi életvitel formáit elsajátítva egy szolidáris társadalom kialakulását mozdítsuk elő.

Szakkollégiumi közösségünk mély, őszinte emberi találkozások színtere, amely az asszertív viselkedéskultúra kialakítására ösztönöz bennünket. Működésünk során az önkormányzatiság elvét a szubszidiaritás és a proaktivitás jegyében kívánjuk megvalósítani, amelyben a folyamatos reflexió és a személyes törődés eszközeit alkalmazzuk.

Az ignáci lelkiségből meríthetünk ihletést ahhoz, hogy mindenben keresgéljük Isten jelenlétének nyomdokait, amelyek gyakran éppen határhelyzetekben rejtőzködve indítják meg szabadságunkat és vágyainkat a valóság átalakító szeretetére.

Jézus személyében izzik ez a „tüzeket szító tűz", aminek következményeire rá szeretnénk hangolódni: ezért keressük közösen az evangéliumi lelkület öntevékeny megélését személyes odafigyeléssel, sebezhetőségünk vállalásával, intellektuális igényességgel és a szegények-kitaszítottak melletti tapintatos kiállással. Ebből fakadóan igyekszünk felvállalni az emberi törésvonalaknál helytálló közvetítő szolgálatot: fürkésszük, hogyan lehetne jobban belebocsátkoznunk gyümölcsözőbb párbeszédekbe és a teljesebb igazságosság munkálásába.

A Jézus Társasága küldetéséhez való szerves kapcsolódásunk a hosszú távú baráti együttműködés mintázatát szolgáltatja számunkra.

A Szent Ignác Jezsuita Szakkollégium Szervezeti és Működési Szabályzatának 30. § (3) bekezdése alapján a Szent Ignác Jezsuita Szakkollégium Közgyűlése és Vezetősége által elfogadott és a Felügyelőbizottság által véleményezett formában a Jézus Társasága Alapítvány Kuratóriuma határozatlan időre jóváhagyja az alábbi Szervezeti és Működési Szabályzatot:

## **Első rész**

## **Általános rendelkezések**

### **I. fejezet**

#### **A szabályzat hatálya**

**1. §** _[A szabályzat hatálya]_

(1) A szabályzat hatálya kiterjed a Jézus Társasága Alapítvány (székhelye: 1085 Budapest, Mária u. 25., adószáma: 18064333-2-42, a továbbiakban: JTA) által alapított és fenntartott Szent Ignác Jezsuita Szakkollégiumra (székhelye: 1085 Budapest, Horánszky u. 18., adószáma: 18217995-1-42, a továbbiakban: Szakkollégium), valamint

_a)_ azokra a hallgatókra, akik a Szakkollégiummal tagsági jogviszonyban (a továbbiakban: szakkollégista) állnak,

_b)_ azokra, akik tagsági jellegű jogviszonyban állnak,

_c)_ azokra a személyekre, akik a Szakkollégiummal munkaviszonyban vagy munkaviszony jellegű jogviszonyban állnak (a továbbiakban: munkavállaló), és

_d)_ azokra a Szakkollégiumban ellenérték nélkül tisztséget töltenek be (a továbbiakban: tisztségviselő).

(2) A Szakkollégium ügyvitel során használt rövidített elnevezése: SZIK.

### **II. fejezet**

### **Alapelvek**

#### **A Szakkollégium célja és működése**

**2. §** _[A Szakkollégium célja és működése]_

(1) A Szakkollégium célja a Jezsuita Egyetemi Szakkollégiumok Magatartási Kódexének megfelelően olyan elkötelezett keresztény értelmiségiek nevelése, akik egyfelől a lehető legmagasabb szintre törekednek szakmájukban, másfelől hitelesen képviselik hitüket és szolgálják a társadalmat.

(2) A Szakkollégium politikai pártoktól és szervezetektől függetlenül működik, ugyanakkor meghatározott formában együttműködhet egyházi és más civil szervezetekkel, különösen más szakkollégiumokkal és a felsőoktatás más hazai és külföldi résztvevőivel.

(3) A Szakkollégium biztosítja a szakkollégisták számára az együttlakást, és buzdít valamennyi szakkollégistát a Szakkollégium által biztosított épületben való állandó jellegű bentlakásra.

(4) A Szakkollégium belső szabályzatain alapuló önkormányzatisággal és önrendelkezési joggal működik, figyelemmel Magyarország jogszabályaiban, különösen a nemzeti felsőoktatásról szóló 2011. évi CCIV. törvényben foglaltakra.

(5) Minden olyan témában, mely előre látható és várható, az érintett szakkollégistáknak, tisztségviselőknek és munkavállalóknak kölcsönösen törekedniük kell arra, hogy a megbeszélések hatékonysága és eredményessége érdekében a javaslatok és a szükséges érdemi adatok idejében eljussanak másik félhez.

(6) A szakkollégisták, a munkavállalók és tisztségviselők jóhiszemű és tisztességes magatartást kötelesek tanúsítani egymás irányában, továbbá kötelesek jogukkal a másik fél érdekeit figyelembe véve úgy élni, hogy a saját korábbi magatartásukkal való szembekerülést mellőzzék. A jóhiszeműség és tisztesség követelményét sérti az is, akinek joggyakorlása szemben áll olyan korábbi magatartásával, amelyben a másik fél okkal bízhatott.

#### **A szakkollégista**

**3. §** _[A szakkollégista]_

(1) A szakkollégista köteles az egyetemi tanulmányai során a lehető legmagasabb szakmai színvonal elérésére, és ennek érdekében fejleszteni és elmélyíteni tudását és fejleszteni képességeit.

(2) A szakkollégista öntevékeny módon aktívan részt vesz a Szakkollégium szakmai, közösségi és lelki életében.

(3) A szakkollégista a Szakkollégium céljainak megfelelően köteles együttműködni a Szakkollégium szerveivel és tagjaival, és ennek érdekében elősegíteni a hatékony kommunikációt a Szakkollégiumot érintő valamennyi ügyben.

(4) A szakkollégistákat megkülönböztetés nélkül ugyanolyan jogok és kötelezettségek illetik meg a tagsági jogviszony időtartama alatt. Tilos az olyan intézkedés és döntés, amely bármilyen szempontból diszkriminatív, vagy azzal fenyeget.

(5) A szakkollégista felelősséget vállal azért a közösségért, amelybe a tagsági jogviszony keletkezésével bekerül, és mindent megtesz annak érdekében, hogy a szakmai, lelki és közösségi élet fejlődéséhez és védelméhez jelenlétével hozzájáruljon.

(6) A szakkollégista köteles Magyarország jogszabályainak, jelen szabályzatnak és a jelen szabályzat alapján elfogadott döntéseknek megfelelő magatartást tanúsítani.

#### **A Szakkollégium munkavállalója és tisztségviselője**

**4. §** _[A Szakkollégium munkavállalója és tisztségviselője]_

(1) A Szakkollégium munkavállalója és tisztségviselője (e címben a továbbiakban együtt: munkavállaló) elősegíti a szakkollégisták szakmai elmélyülését a tagsági jogviszony időtartama alatt.

(2) A munkavállaló együttműködik munkája során a Szakkollégium szerveivel és tagjaival az önkormányzatiság elvének tiszteletben tartása mellett, különös tekintettel a diákképviseleti szervekre.

(3) A munkavállaló kerül minden olyan intézkedést és döntést, amely a szakkollégisták vagy más munkavállalók diszkriminatív megkülönböztetésével járna, vagy azzal fenyegetne.

(4) A munkavállaló tiszteletben tartja a szakkollégiumi szakmai, lelkiségi és közösségi életet és elősegíti annak fejlődését és védelmét.

(5) A munkavállaló köteles Magyarország jogszabályainak, jelen szabályzatnak és a jelen szabályzat alapján elfogadott döntéseknek megfelelő magatartást tanúsítani.

### **III. fejezet**

### **Gazdálkodás**

**5. §** _[Gazdálkodás]_

(1) A Szakkollégium önállóan gazdálkodó szervezet.

(2) A működés anyagi feltételeit a szakkollégisták által befizetett díjak, az állami támogatások, a különböző pályázatokból befolyt összegek, az adományok, a fenntartótól és egyéb, gazdasági tevékenységből származó bevételek teremtik meg.

(3) A szakkollégisták által befizetendő díjakat a Tagsági Szerződés határozza meg. A Tagsági Szerződés szövegére a Vezetőség [43-44. §] és a Diákbizottság [12-33. §] közösen tesz javaslatot a Kollégiumi Felügyelőbizottságnak.

### **IV. fejezet**

### **A Szakkollégium külső megjelenése**

**6.§** _[A Szakkollégium külső megjelenése]_

A Szakkollégium külső megjelenését (logók, kommunikációs csatornák stb.) az Arculati Kézikönyv határozza meg. Az Arculati Kézikönyvet az arculati ügyek intézésére kijelölt team állítja össze, amelyet a Vezetőség és a DB fogad el.

## **Második rész**

## **A Szakkollégium szervezete**

### **V. fejezet**

### **A Kuratórium**

**7. §** _[A Kuratórium]_

(1) A JTA-nak, mint a Szakkollégium fenntartójának Kuratóriuma felelős a Jézus Társasága Magyarországi Rendtartománya (a továbbiakban: Rend) tulajdonát képező szakkollégiumi ingatlanok karbantartásáért, és biztosítja, hogy a Szakkollégium működését változó feltételek mellett is folytathassa.

(2) A Kuratórium felelős továbbá a szakkollégiumi jelleg megőrzéséért, illetve a Renddel szemben a jezsuita jelleg fenntartásáért.

(3) A Kuratórium tagjainak nevét a Vezetőség a helyben szokásos módon közzéteszi.

**8. §** _[A Kuratórium feladata]_

A 7. §-ban foglaltakon túl a Kuratórium

_a)_ jóváhagyja a jelen szabályzatot és annak módosításait,

_b)_ a Rend Provinciálisának javaslatára, a Diákbizottság véleményének kikérése után kinevezi és felmenti a Rektort és a Kollégiumi Felügyelőbizottság tagjait,

_c)_ értékeli és elfogadja a Rektor, a Vezetőség és a Diákbizottság éves beszámolóját a Szakkollégium tanulmányi, nevelési helyzetéről és gazdálkodásáról,

_d)_ jóváhagyja az éves költségvetést.

### **VI. fejezet**

### **A Kollégiumi Felügyelőbizottság**

**9. §** _[A Kollégiumi Felügyelőbizottság]_

(1) A Kollégiumi Felügyelőbizottság (a továbbiakban: Felügyelőbizottság) a Szakkollégium legfőbb ellenőrző szerve, különös tekintettel a Rektor és a Vezetőség munkájára.

(2) A Felügyelőbizottság legalább három, legfeljebb hét tagú testület, elnökét és tagjait a Provinciális javaslatára, a Diákbizottság véleményének kikérése után a Kuratórium nevezi ki és menti fel. A JTA fenntartású szakkollégiumok vezetői és a Kuratórium elnöke hivatalból tagjai a Felügyelőbizottságnak.

(3) A Felügyelőbizottság elnökének, illetve tagjainak kinevezése hiányában a Felügyelőbizottság feladat- és hatáskörét a Kuratórium gyakorolja.

(4) A Felügyelőbizottság tagjainak és elnökének a nevét a Vezetőség a helyben szokásos módon közzéteszi.

**10. §** _[A Kollégiumi Felügyelőbizottság ülése]_

(1) A Felügyelőbizottság évente legalább négyszer rendes, szükség esetén rendkívüli ülést tart.

(2) A Felügyelőbizottság határozatképes, ha az ülésen tagjainak legalább fele jelen van. Döntéseit szótöbbséggel hozza.

(3) A Felügyelőbizottság ülésein részt vesz

_a)_ a Vezetőség érdekelt tagja, amennyiben annak tevékenységéről tárgyal, illetve

_b)_ a Diákbizottság elnöke, amennyiben a szakkollégisták panasszal fordulnak a Felügyelőbizottsághoz.

(4) A Felügyelőbizottság ülésein meghívásra részt vehet a Diákbizottság elnöke.

(5) A Felügyelőbizottság ügyrendjét maga határozza meg.

**11. §** _[A Kollégiumi Felügyelőbizottság feladata]_

A Felügyelőbizottság

_a)_ évente értékeli a Rektor és a Vezetőség munkáját azok beszámolója alapján,

_b)_ ellenőrzi a jelen szabályzat betartását és a Rektor és a Diákbizottság előzetes véleményének kikérését követően kezdeményezheti annak módosítását,

_c)_ véleményezi a jelen szabályzatnak a Rektor és a Diákbizottság által előkészített módosításának tervezetét és jóváhagyásra a Kuratórium elé terjeszti,

_d)_ a Vezetőség előterjesztése alapján megvitatja a Szakkollégium költségvetési tervezetét, és a

Rektorral közösen előterjeszti azt a Kuratóriumnak,

e) a Rektor javaslata alapján kinevezi a Tanulmányi Tanács tagjait,

f) jóváhagyja a Vezetőség és a Diákbizottság által véleményezett és előterjesztett ösztöndíjpályázatokat, és azok kiértékelését,

g) Vezetőség és a Diákbizottság javaslatára meghatározza és a helyben szokásos módon közzéteszi minden év március 31-ig a következő tanévre vonatkozó kollégiumi díj összegét, valamint

h) jogorvoslati fórumként jár el a Vezetőség és a Diákbizottság által meghozott döntések felülvizsgálatában.

### **VII. fejezet**

### **A Diákbizottság**

#### **A Diákbizottságra vonatkozó általános rendelkezések**

**12. §** _[A Diákbizottság]_

(1) A Diákbizottság (a továbbiakban: DB) a szakkollégisták legfőbb képviseleti szerve, és a szakkollégiumi öntevékenység és önkormányzatiság fő letéteményese.

(2) A DB a Szakkollégium más szerveivel együttműködve látja el feladatait. A Szakkollégium minden szerve, munkavállalója és tisztségviselője köteles – a szabályzatok keretei között – támogatni a DB munkáját.

(3) A DB működéséhez és a jelen szabályzatban meghatározott feladatok elvégzéséhez a tárgyi feltételeket a Vezetőség biztosítja. Az éves költségvetésben megfelelő összeg különítendő el e célra.

(4) A DB a szakkollégistákat és a Szakkollégiumot érintő valamennyi kérdésben kezdeményezési, javaslattételi és véleményezési joggal bír, amelynek része különösen a szabályzatok módosítására irányuló javaslattételi jog. A Szakkollégium vezető testületei kötelesek a DB előterjesztéseit napirendjükre tűzni és megtárgyalni. A DB a jelen szabályzatban meghatározott körben vétójogot gyakorol.

**13. §** _[A Diákbizottság összetétele]_

(1) A DB elnökből és további legalább négy, legfeljebb hat alelnökből álló testület. A DB alelnökeinek száma megegyezik az előző évi DB alelnökeinek számával, amennyiben a Közgyűlés másként nem határoz.

(2) A DB elnöke és alelnökei választás útján kapják megbízatásukat.

(3) A DB elnöke és a DB alelnöke tisztség összeférhetetlen a Felvételi Bizottság tagja tisztséggel.

(3) A DB működésének szabályait jelen fejezet módosításával maga határozza meg, és – változásaival együtt – jóváhagyásra bemutatja a Vezetőségnek, amely a jóváhagyást csak a jelen szabályzat egyéb rendelkezéseibe, illetve jogszabályba való ütközés esetén tagadhatja meg.

#### **A Diákbizottsági tagság keletkezése**

**14. §** _[A diákbizottsági választás]_

(1) A DB elnöke és a DB alelnöke tisztség (a továbbiakban együtt: DB tagság) általános és egyenlő választójogon alapuló, titkos és közvetlen szavazás eredményeként keletkezik (a továbbiakban: DB választás).

(2) A DB választáson a Szakkollégium valamennyi, a DB választás napján aktív szakkollégiumi tagsággal rendelkező szakkollégista (e címben a továbbiakban: szakkollégista) aktív és passzív választójoggal, a tagsági jogviszonyát legfeljebb egy félév időtartamra szüneteltető szakkollégista passzív választójoggal rendelkezik.

(3) A DB választás megszervezéséről és lebonyolításáról a DB által kijelölt háromfős Választási Bizottság (e fejezetben a továbbiakban: VB) gondoskodik. A VB tagjai maguk közül elnököt választanak. A VB tagjainak mandátuma egy DB választás idejére szól.

(4) A VB tagja bármely szakkollégista lehet, aki nem esik az (5) bekezdés hatálya alá.

(5) A VB tagság összeférhetetlen a DB tagsággal és az arra való jelöltséggel.

(6) A VB feladata

_a)_ a DB elnökével egyeztetve a DB választás kiírása, valamint ezzel egy időben a választási eljárás szabályairól szóló dokumentum közzététele,

_b)_ a választási névjegyzék közzététele,

_c)_ a jelölőlapok kihelyezése,

_d)_ a jelölési időszak végén a jelöltek közzététele,

_e)_ elnöke révén a pályázatok begyűjtése és közzététele,

_f)_ az elektronikus úton érkezett szavazatok összegyűjtése,

_g)_ a szavazás lebonyolítása,

_h)_ a DB választás eredményeinek kihirdetése, valamint

_i)_ a szavazásról készült jegyzőkönyv elkészítése és annak a Szakkollégiumban szokásos módon történő közzététele.

(7) A (6) bekezdés _a)_ pontja szerinti dokumentum szövegét a VB állapítja meg jelen szabályzat rendelkezései alapján.

**15. §** _[A diákbizottsági választás menete]_

(1) A DB választás rendes időszaka minden évben februártól májusig terjed.

(2) A DB választás a kiírásával veszi kezdetét és a 17. § (6) bekezdés _i)_ pontja szerinti jegyzőkönyv közzétételével zárul.

(3) A jelölési időszakban bármely szakkollégista jelöltet állíthat. A jelöltségről le lehet mondani.

(4) A jelölési időszak végével valamennyi jelölt írásos pályázatot nyújt be, amely tartalmazza a jelölt elképzeléseit és céljait. A pályázatokat a VB elnöke a helyben szokásos módon közzéteszi. Amennyiben valamely szakkollégista DB elnöki és DB alelnöki pozícióra is pályázik, úgy két pályázatot kell leadnia.

(4a) Amennyiben nem érkezik egy vagy több tisztségre a betöltendő helyek számának megfelelő számú pályázat, úgy valamennyi tisztségre egy héten belül új választást kell kiírni.

(5) A pályázatok közzétételét követően lehetőség van elektronikus szavazásra, illetve papír alapú szavazásra a DB Választás napján.

(6) A pályázatok helyben szokásos módon történő közzétételét követően, a választás előtt a jelöltek beszédet tartanak, a Szakkollégium elé tárva elképzeléseiket, motivációjukat, amelyet követően a választó szakkollégisták kérdéseket tehetnek fel a jelölteknek.

(7) A DB elnökének és a DB alelnökeinek megválasztására egy napon, de külön szavazás keretében kerül sor. Abban az esetben, ha van olyan szakkollégista, aki mindkét pozícióra pályázik, a DB elnökének és a DB alelnökeinek megválasztása két egymást követő napon kerül megrendezésre. Amennyiben a mindkét pozícióra érvényes pályázatot leadó jelölt nem kerül megválasztásra, mint DB-elnök, választható lesz a DB-alelnöki választáson. Amennyiben a jelölt DB-elnökként megválasztásra kerül, nem lesz választható a DB-alelnöki választáson.

**16. §** _[Érvényesség és eredményesség]_

(1) A DB választás érvényes, ha a szavazáson a szakkollégisták legalább fele leadta szavazatát.

(2) A DB elnökének megválasztása eredményes, ha a jelölt vagy a jelöltek valamelyike a leadott szavazatok több mint felét megszerezte.

(3) Amennyiben a DB elnökének megválasztása eredménytelen, a DB elnök megválasztását még aznap egy második forduló keretében meg kell tartani olyan módon, hogy a két legtöbb szavazatot kapott jelöltre lehet szavazni.

(4) A második forduló érvényes, ha a szavazáson a szakkollégisták legalább fele leadta szavazatát.

(5) A második fordulóban a legtöbb szavazatot kapott jelölt nyeri el a DB elnöke tisztséget.

(6) Ha a DB elnöke tisztségre egy jelölt pályázott, és a szavazáson nem szerezte meg a leadott szavazatok több mint felét, a tisztségre egy héten belül új választást kell kiírni. Amennyiben a DB elnöke tisztségre két jelölt pályázott, úgy második forduló helyett a tisztségre egy héten belül új választást kell kiírni.

(7) A DB alelnökeinek megválasztása eredményes, ha a betöltendő helyek számával megegyező számú jelölt a leadott szavazatok több mint felét megszerezte.

(7a) Amennyiben több jelölt is megszerezte a (7) bekezdés szerinti szavazatszámot, úgy közülük a DB megválasztott alelnökeinek azokat a jelölteket kell tekinteni, akik a leadott szavaztok közül a legtöbbet megszerezték. Amennyiben a (7) bekezdés szerinti szavazatszámot kevesebb számú jelölt szerezte meg, mint a betöltendő helyek száma, úgy a választás részben eredménytelen.

(7b) Amennyiben a DB alelnökeinek megválasztása részben vagy egészben eredménytelen, a DB alelnökeinek megválasztását még aznap egy második forduló keretében meg kell tartani olyan módon, hogy az első fordulóban a kellő számú szavazatot kapott jelöltekre már nem lehet szavazni a fennmaradó hely vagy helyek betöltéséhez.

(7c) A második forduló érvényes, ha a szavazáson a szakkollégisták legalább fele leadta szavazatát.

(7d) A második fordulóban azokat a jelölteket kell a DB megválasztott alelnökeinek tekinteni, akik a legtöbb szavazatot kapták.

(7e) Amennyiben a betöltendő helyek számának megfelelő számú jelölt indult a választáson, és a választás részben vagy egészben eredménytelen, úgy a fennmaradó a helyekre egy héten belül új választást kell kiírni.

(8) Amennyiben a DB elnöke tisztség megválasztásánál, vagy a DB alelnöke tisztség megválasztásánál az utolsó helyen szavazategyenlőség alakul ki, még aznap egy második forduló keretében új szavazást kell tartani. A két jelölt közül a legtöbb szavazatot kapott jelöltet kell a DB megválasztott elnökének, vagy a DB megválasztott alelnökének tekinteni.

(9) Az elnyert szavazatok száma minden esetben nyilvános.

**17. §** _[A Diákbizottság tagjainak mandátuma]_

(1) A DB megbízatása egy évre szól.

(2) A DB hivatalba lépése jeleként esküt tesz, melynek szövegét a hivatalban lévő DB állapítja meg. Az eskütételt a hivatalban lévő DB elnöke, vagy ha a hivatalba lépő DB elnöke és a hivatalban lévő DB elnökének személye megegyezik, helyette a hivatalban lévő DB egyik alelnöke vezeti.

#### **A Diákbizottsági tagság, illetve a Diákbizottság megszűnése**

**18. §** _[A Diákbizottsági tagság megszűnése]_

(1) A DB tagjának megbízatása megszűnik

_a)_ a DB tag halálával,

_b)_ a tisztségről való lemondással,

_c)_ a kettőnél több ülésről való igazolatlan hiányzással,

_d)_ a két hónapot meghaladó távolmaradás folytán,

_e)_ a szakkollégiumi tagság megszűnésével vagy szüneteltetésével,

_f)_ a DB tagnak a feladatai ellátására való alkalmatlanságának kimondásával.

(2) Az (1) bekezdés _c)_ és _f)_ pontjainak fennállásáról a DB tagjának előterjesztése alapján a DB minősített többséggel dönt.

(3) Az (1) bekezdés _d)_ pontja alól kivételt képeznek a nyári hónapok, feltéve, hogy a DB tagja távolmaradása esetén is képes a szükséges mértékben a DB ügyeinek vitelére.

(4) Amennyiben az (1) bekezdés alapján valamely DB tag megbízatása megszűnik, a tisztségre nyolc napon belül rendkívüli DB választást kell kiírni, amelyre a 14-17. § rendelkezései megfelelően irányadók azzal az eltéréssel, hogy a 17. § (1) bekezdésében megjelölt időtartam a hivatalban lévő DB megbízatása idejére csökken.

**19. §** _[Konstruktív bizalmatlansági indítvány]_

(1) A DB elnökének megbízatása megszűnik, ha a szakkollégisták legalább egyharmada konstruktív bizalmatlansági indítványt nyújt be a DB elnökével szemben, és egyidejűleg megnevezi a DB elnökének jelölt szakkollégistát.

(2) Az (1) bekezdés szerinti indítvány benyújtását követően a DB haladéktalanul kijelöli a VB tagjait, amely nyolc napon belül egyfordulós szavazást szervez.

(3) A szavazás érvényes, ha a szakkollégisták legalább fele részt vett a szavazáson.

(4) Ha a szakkollégisták kétharmada bizalmatlanságát a szavazás útján kifejezi, a DB elnökének az (1) bekezdés szerinti indítványban megjelölt személyt kell tekinteni, és haladéktalanul esküt kell tennie.

**20. §** _[A Diákbizottság megszűnése]_

(1) A DB megbízatása megszűnik, ha

_a)_ a DB tagjainak legalább kétharmada kimondja a DB feloszlását,

_b)_ a DB megbízatásának időtartama letelik,

_c)_ a hivatalban lévő DB tagjainak száma három fő alá csökken, valamint

_d)_ két hónapot meghaladóan nincs DB ülés összehívva.

(2) A DB megbízatása a hivatalba lépő DB eskütételével szűnik meg.

#### **A Diákbizottság feladat- és hatásköre**

**21. §** _[A Diákbizottság hatásköre]_

(1) A DB megszervezi a Szakkollégium életét.

(2) Az (1) bekezdésben foglaltak teljesítésének érdekében a DB a Rektorral vagy a Vezetőséggel közösen, illetve saját hatáskörében jár el.

(3) Jelen szabályzat felhatalmazása alapján vagy saját hatáskörében eljárva, egyedi ügyben, saját működésére vagy a szakkollégistákra általánosan kötelező hatállyal határozatot hozhat. A DB közzéteszi határozatait a helyben szokásos módon.

**22.§** _[A Diákbizottság feladatköre]_

(1) A DB a Rektor vagy a Vezetőség jóváhagyásával

_a)_ részt vesz a szakmai, a közösségi, valamint a lelkiségi programok megszervezésében, lebonyolításában és vezetésében,

_b)_ kidolgozza a tanulmányi rendszer tervezetét, a jelen szabályzat módosításának szövegtervezetét, és általánosan kötelező hatályú határozat formájában a Szakkollégium Házirendjét,

_c)_ felel a Szakkollégium szabályzatainak betartásáért és betartatásáért, valamint ezzel összefüggésben egyeztet a szakkollégiumi tagság meghosszabbításáról,

_d)_ irányítja és ellenőrzi a Szakkollégium eszközállományának felhasználását és nyilvántartását,

_e)_ a felvételi eljárással kapcsolatban

_ea)_ a 45. § (4) bekezdés c) pontjának megfelelően a Közgyűlés jóváhagyásával kialakítja a felvételi eljárás menetrendjét,

_eb)_ kiírja a felvételi eljárást, és meghatározza az annak keretében irányadó határidőket és határnapokat,

_ec)_ a DB elnöke és a felvételi megszervezéséért felelős alelnök útján részt vesz a felvételi eljárásban,

valamint

_f)_ jogosult kezdeményezni a szakkollégista tagság-felülvizsgálati eljárás [95. §] alá vonását.

(2) A DB saját hatáskörében eljárva

_a)_ véleményezéssel részt vesz a Rektor kinevezésében és felmentésében,

_b)_ általánosan kötelező hatályú határozat formájában kialakítja a szakkollégiumi élet megszervezésére a teameket, kijelöli azok hatáskörét és a működésükért felelős alelnök személyét az adott tanévre,

_c)_ félévente értékeli a teamek és az egyes teamek tagjainak munkáját a 62. § szerinti beszámoló kiértékelése keretében,

_d)_ betekintést engedélyez a szakkollégisták számára az írásbeli felvételi eljárás anyagaiba,

_e)_ a szakkollégista kötelezettségeinek nem teljesítése esetén eljárást kezdeményezhet, és azok kivizsgálásában részt vehet,

_f)_ véleményezi a tagság-felülvizsgálati eljárás megindítását, és részt vesz a tagság megszüntetéséről való döntésben [95. §],

_g_ részt vesz a szakkollégium kapcsolati hálójának megerősítésében, bővítésében,

_h)_ szervezi a Szakkollégium kapcsolattartását más szakkollégiumokkal, illetve a szakkollégiumi mozgalommal, a hazai és külföldi felsőoktatás más résztvevőivel, valamint az egyházi és civil szervezetekkel,

_i)_ figyelemmel kíséri a szakkollégisták szakmai, közösségi és lelkiségi fejlődését, valamint

_j)_ javaslatot tesz a Közösségi ösztöndíj odaítélésére.

(3) A DB – az (1)-(2) bekezdésben foglaltakon túl – jelen szabályzatban meghatározott egyéb feladatokat lát el.

**23. §** _[A teamek kijelölése]_

(1) A DB a 22. § (2) bekezdés _b)_ pontja szerinti határozatában megbízza a teameket, illetve egyedi határozatában megbíz egy szakkollégistát (eseti megbízott), vagy szakkollégisták egy csoportját (eseti bizottság) a Szakkollégium működéséhez szükséges feladatok ellátásával.

(2) A DB a 22. § (2) bekezdés _b)_ pontja szerinti határozatában legalább négy, legfeljebb tíz teamet köteles kijelölni

_a)_ szakmai,

_b)_ közösségi,

_c)_ lelkiségi,

_d)_ támogatói,

_e)_ felvételi eljárással kapcsolatos,

_f)_ arculati,

_g)_ eszközállomány felügyeletével kapcsolatos ügyek intézésére.

(3) A (2) bekezdésben foglaltakon túl bármilyen, a DB feladat- és hatáskörébe tartozó ügyben kijelölhető team.

(4) Az eseti megbízottként vagy eseti bizottság tagjaként feladatot ellátó szakkollégista a DB-vel a félév elején egyeztet arról, hogy az (1) bekezdés szerinti teamek munkájában mekkora mértékben vesz részt.

(5) Az egyeztetés értelmében a megbízott

a) teljes mértékben részt vesz az (1) bekezdés szerinti teamek munkájában, vagy

b) a teamvezetővel egyeztetett mértékben vesz részt az (1) bekezdés szerinti teamek munkájában, vagy

c) nem vesz részt az (1) bekezdés szerinti teamek munkájában.

(6) Az (5) bekezdés a) vagy b) pontjának fennállása esetén a megbízott a 62. §-ban meghatározott beszámolójában a teamben vállalt feladatairól és azok elvégzéséről is beszámolási kötelezettséggel tartozik. Az (5) bekezdés c) pontjának fennállása esetén a megbízott csak a DB-től kapott feladatairól és azok elvégzéséről tartozik beszámolási kötelezettséggel.

(7) A teamek első ülésükön egyszerű többséggel vezetőt választanak maguk közül. A teamek munkamenetét és ügyvitelét a team vezetője határozza meg a team tagjainak véleményezésével. E rendelkezéstől a DB határozatával eltérhet.

#### **A Diákbizottság tagjainak feladat-és hatásköre**

#### **A Diákbizottság elnökének feladat- és hatásköre**

**24. §** _[A Diákbizottság elnöke]_

(1) A DB elnöke a DB, és ezáltal közvetve a szakkollégisták legfőbb képviselője a Szakkollégium más szervei és a nyilvánosság előtt.

(2) A DB elnöke felel a DB működésének folyamatosságáért, a Szakkollégium önkormányzatiságának fenntartásáért.

(3) A DB elnöke a Vezetőség szavazati joggal rendelkező tagja, valamint tanácskozási joggal részt vehet bármely más testület ülésén.

(4) A DB elnöke a megválasztását követő nyolc napon belül kinevezi általános helyettesét a DB alelnökei közül.

**25. §** _[A Diákbizottság elnökének feladatköre]_

(1) A DB elnöke

_a)_ irányítja és összehangolja a DB tagjainak munkáját, ellenőrzi tevékenységüket és a felügyeletük alá tartozó 23. § (1) bekezdés szerinti teamek, eseti megbízottak és eseti bizottságok tevékenységét,

_b)_ tájékoztatja a DB tagjait és a szakkollégistákat az őket érintő ügyekről,

_c)_ összehívja és vezeti a DB üléseit,

_d)_ utasítást ad ki a DB alelnökeinek, valamint más szakkollégistáknak egyes feladatok ellátására,

_e)_ az általa ellenjegyzett jegyzőkönyv útján kihirdeti a DB határozatait,

_f)_ összehívja a Közgyűlést, valamint

_g)_ gondoskodik arról, hogy a DB félévente egyszer beszámoljon munkájáról a Közgyűlésnek,

(2) A DB elnöke – az (1) bekezdésben foglaltakon túl - jelen szabályzatban meghatározott egyéb feladatokat lát el.

#### **A Diákbizottság alelnökének feladat- és hatásköre**

**26. §** _[A Diákbizottság alelnöke]_

(1) A DB alelnöke a DB tagjaként részt vesz annak munkájában és működésében, hozzájárulva ezzel a Szakkollégium önkormányzatiságának fenntartásához.

(2) A DB alelnöke a DB elnökének irányítása alatt végzi feladatait, amelyeket jelen szabályzat vagy a DB elnöke feladatkörébe utal.

(3) A DB alelnöke elsősorban a 23. § (1) bekezdés szerinti teamek felügyeletét látja el. A DB a 23. § (1) bekezdés szerinti határozatában jelöli ki az egyes teamek felügyeletéért felelős DB alelnököt.

(4) A DB elnökének általános helyettese DB elnökének távolléte esetében ellátja a DB elnökének feladatkörét.

**27. §** _[A Diákbizottság alelnökének feladatköre]_

(1) A DB alelnöke

_a)_ a DB határozatait és a DB elnökének utasításait követve végzi munkáját,

_b)_ részt vesz a DB ülésein,

_c)_ véleményt nyilváníthat minden kérdésben, amely a szakkollégiumi ügyeket, elsősorban a DB feladat- és hatáskörét érinti, valamint

_d)_ a DB érdekeit képviselve részt vesz a 26. § (3) bekezdés szerinti teamek ülésén, és szükség esetén véleményt nyilvánít.

(2) A DB alelnöke – az (1) bekezdésben foglaltakon túl - jelen szabályzatban meghatározott egyéb feladatokat lát el.

#### **A Diákbizottság ülése**

**28. §** _[A Diákbizottság ülése]_

(1) A DB ülése a DB munkavégzésének legfontosabb fóruma, ahol a DB a döntéseit meghozza.

(2) A DB üléseit a DB elnöke hívja össze. A DB ülés összehívására bármely DB tag tehet javaslatot.

**29. §** _[A Diákbizottság ülésének időpontja]_

(1) A DB rendes üléseit szorgalmi időszakban köteles legalább kétheti rendszerességgel összehívni, rendszerint azon a napon, amiben a DB tagjai a szemeszter elején megállapodtak. Ettől eltérő időpontban rendes ülés csak akkor tartható, ha a DB tagjainak legalább egyharmada akadályoztatása miatt nem tudna részt venni az ülésen.

(2) A DB rendes ülésének időpontjáról és helyszínéről, valamint a napirendi pontokról a DB elnöke legalább 3 nappal az ülés előtt tájékoztatja a szakkollégistákat.

(3) A DB vizsgaidőszakban legalább egyszer köteles ülésezni. Ennek időpontjáról, módjáról és formájáról a DB elnöke rendelkezik, egyúttal tájékoztatja a szakkollégistákat a (2) bekezdés szerinti módon.

(4) A DB három napon belül rendkívüli ülést tart, ha a DB elnöke, a DB tagjainak legalább egyharmada, vagy a szakkollégisták legalább egyharmada azt a napirend megjelölésével kéri, egyúttal a DB elnöke tájékoztatja a szakkollégistákat a (2) bekezdésben foglalt módon.

**30. §** _[A Diákbizottság ülésének vezetése]_

(1) A DB ülését a DB elnöke, illetve akadályoztatása esetén helyettese vezeti (a továbbiakban: ülés vezetője).

(2) Az ülés vezetője az ülés megnyitását követően ismerteti a 29. § (2) bekezdés szerint meghatározott napirendi pontokat. A napirendi pontoktól csak abban az esetben lehet eltérni, ha azt a DB tagjainak legalább egyharmada kéri.

(3) Az ülés vezetője gondoskodik az ülés hatékonyságáról, fegyelmezettségéről és annak ésszerű időben történő befejezéséről. A DB ülésének elhúzódása miatt bármely DB tag kifogással élhet.

**31. §** _[A Diákbizottság ülésén való részvétel]_

(1) A DB ülései nyilvánosak a szakkollégisták és a Vezetőség tagjai számára. Az a szakkollégista, illetve Vezetőségi tag, akit a DB az ülésre meghív, köteles az ülésen részt venni.

(2) A DB ülésein minden jelenlévő – a DB tagjait leszámítva – tanácskozási joggal rendelkezik, amely magában foglalja a véleménynyilvánítási jogot és a javaslattételi jogot.

(3) Az ülés rendjének fenntartásáért az ülés vezetője felelős. Az ülés vezetője meghatározza a tanácskozási joggal jelenlévők felszólalásának rendjét, fegyelmezési jogkörében eljárva megvonhatja a szót, valamint rendre utasíthatja, illetve kiutasíthatja az ülésről azt a személyt, aki magatartásával megzavarja az ülés menetét vagy annak méltóságát.

(4) A DB elnöke az ok pontos megnevezésével kivételesen zárt ülést hív össze, vagy nyílt ülés egy meghatározott részére zárt ülést rendelhet el, ha

_a)_ személyi ügyekről tárgyal, valamint

_b)_ a DB elnöke vagy a DB tagjainak legalább egyharmada azt kéri.

(5) A DB zárt ülésein kizárólag a DB tagjai, valamint azok az (1) bekezdés szerinti személyek vesznek részt, akiket a DB az zárt ülésre külön meghív.

(6) Zárt ülés a nyilvános ülés meghatározott napirendi pontja tekintetében is elrendelhető.

(7) Ha a DB elnöke a DB ülés egészére zárt ülést rendelt el, a DB elnöke nem köteles a 29. § (2) bekezdésének eleget tenni.

**32. §** _[A Diákbizottság határozata]_

(1) A DB döntéseit határozat formájában hozza meg.

(2) A DB határozatképes, ha a DB ülésén a DB tagok több mint fele részt vesz.

(3) A DB tagjai a DB ülésen szavazati joggal rendelkeznek.

(4) A DB határozatait – az (5) bekezdésben foglalt kivétellel – egyszerű többséggel hozza.

(5) A DB határozatának meghozatalához a DB tagjainak legalább kétharmadának szavazata szükséges

_a)_ a jelen szabályzat módosítására irányuló kérdésben,

_b)_ a 21. § (3) bekezdés szerinti általánosan kötelező hatályú határozat meghozatalához, valamint

_c)_ személyi kérdésekben, kivéve

_ca)_ a VB tagjainak, valamint

_cb)_ a 23. § (1) bekezdés szerinti eseti megbízott vagy eseti bizottság tagjainak megválasztásakor.

**33. §** _[A Diákbizottság ülésének jegyzőkönyve]_

(1) A DB üléseiről jegyzőkönyv készül, amely tartalmazza az ülés időpontját, helyszínét, a megjelenteket, az egyes napirendi pontokat és a hozzájuk kapcsolódó – az ülés vezetőjének kérésére – rögzítendő tényeket és adatokat, valamint a DB által meghozott határozatokat.

(2) Az ülésről készült jegyzőkönyvet a jegyzőkönyvvezető köteles az ülést követő két napon belül elkészíteni, és megküldeni a DB elnökének.

(3) A DB elnöke, véleményezteti a DB tagjaival a jegyzőkönyvet, és amennyiben nem érkezik kifogás a jegyzőkönyv tartalmára, a DB elnöke a Szakkollégiumban szokásos módon közzéteszi a szakkollégisták és a Vezetőség számára.

(4) Ha a DB tagjai kifogással élnek a jegyzőkönyv tartalmát illetően, a jegyzőkönyvvezető köteles azt haladéktalanul kijavítani, és a DB elnökének közzétételre megküldeni.

(5) A 31. § (4)-(7) bekezdése szerinti zárt ülésekről, vagy zárt ülésen tárgyalt napirendi pontokról nem készül jegyzőkönyv, de a DB elnöke, vagy a DB tagjainak legalább egyharmada kérésére a DB rendelkezhet úgy, hogy egyszerűsített jegyzőkönyv formájában közzéteszi a tárgyalt napirendi pontokat és határozatokat a helyben szokásos módon a szakkollégisták és a Vezetőség számára.

### **VIII. fejezet**

### **A Tanulmányi Tanács**

**34. §** _[A Tanulmányi Tanács]_

(1) A Tanulmányi Tanács (e fejezetben a továbbiakban: Tanács) szakértelmével, javaslataival és véleményével hozzájárul a Szakkollégium szakmai programjának minőségbiztosításához.

(2) A Tanács javaslatot tehet a szakmai programot érintő koncepcionális kérdésekben, továbbá egyes szakmai programokra.

(3) A Tanács minden, a Szakkollégiumot érintő szakmai kérdésben véleményt nyilváníthat.

**35. §** _[A Tanulmányi Tanács tagjai]_

(1) A Tanács tagjait a Rektor javaslata alapján a Felügyelőbizottság nevezi ki.

(2) A Tanács tagjai nagy tekintélyű és tudású egyetemi oktatók, illetve gyakorlati szakemberek, akik egyetértenek a Szakkollégium célkitűzéseivel.

(3) A Tanácsnak állandó tagja a Rektor, a Tanács további öt tagból áll, és meghívásra részt vehetnek a Szakkollégium korábbi rektorai is.

(4) A Tanács tagjai maguk közül meghatározott időre elnököt választanak, aki a Rektorral együttműködve szervezi a Tanács munkáját.

(5) A Tanács ügyrendjét maga határozza meg.

(6) A Tanács tagjainak nevét a Vezetőség a helyben szokásos módon közzéteszi.

**36.§** _[A Tanulmányi Tanács ülése]_

(1) A Tanács üléseit félévente legalább egy alkalommal a Rektor hívja össze.

(2) A Tanács ülésein a DB elnöke tanácskozási joggal részt vehet.

### **IX. fejezet**

### **A Rektor**

**37.§** _[A Rektor]_

(1) A Szakkollégium irányításáért a Szakkollégium vezetője, a Rektor felelős.

(2) A Rektort meghatározott időre a Rend Provinciálisának javaslatára, a DB véleményének kikérése után a Kuratórium nevezi ki és menti fel. A Rektor megbízatása meghosszabbítható, illetve a meghatározott idő lejárta előtt megszüntethető.

**38.§** _[A Rektor feladatköre]_

(1) A Rektor

_a)_ felelős a Szakkollégium célkitűzéseinek megvalósításáért,

_b)_ a jezsuita szellemiségnek megfelelően személyesen törődik a Szakkollégium tagjaival,

_c)_ rendszeresen tájékoztatja a Felügyelőbizottságot, munkájáról félévente beszámol,

_d)_ gyakorolja a Szakkollégium munkavállalói felett a munkáltatói jogokat,

_e)_ kinevezi a Tanulmányi Vezetőt, és irányítja annak munkáját,

_f)_ véleményének kikérésével bevonja a Tanulmányi Tanácsot a Szakkollégium szakmai minőségbiztosításába, valamint

_g)_ jóváhagyásra előterjeszti – a Felügyelőbizottság véleményével együtt – a Kuratóriumnak a Vezetőség által jóváhagyott szakkollégiumi költségvetést, megállapítja a pénztárkezelés rendjét és utalványozási jogot gyakorol.

(2) A Rektor – az (1) bekezdésben foglaltakon túl – jelen szabályzatban meghatározott egyéb feladatokat lát el.

### **X. fejezet**

### **A Tanulmányi Vezető és a Szakkollégiumi Lelkész**

### **A Tanulmányi Vezető**

**39. §** _[A Tanulmányi Vezető]_

(1) A Szakkollégium és a szakkollégisták tanulmányi ügyeinek viteléért a Tanulmányi Vezető felelős. (2) A Tanulmányi Vezetőt a Rektor nevezi ki és menti fel.

(2) Tanulmányi Vezetőnek olyan szakember nevezhető ki, aki felsőoktatási tapasztalattal rendelkezik, vagy egyébként diplomával rendelkezik, és a Szakkollégium célkitűzéseivel egyetért.

**40. §** _[A Tanulmányi Vezető feladatköre]_

(1) A Tanulmányi Vezető

_a)_ segíti a Rektor munkáját,

_b)_ figyelemmel kíséri a szakkollégisták szakmai képzését,

_c)_ részt vesz a Szakkollégium tanulmányi ügyeket érintő adminisztratív tevékenységében, nyilvántartások vezetésében és a szakkollégiumi programok megszervezésében.

(2) A Tanulmányi Vezető – a (1) bekezdésben foglaltakon túl – jelen szabályzatban meghatározott egyéb feladatokat lát el.

(3) Amennyiben a Szakkollégium Tanulmányi Vezetői pozíciója betöltetlen, a kollégium rektora a DB egyetértésével a tanulmányi ügyek intézésére "Tanulmányi Koordinátort" nevezhet ki.

### **A Szakkollégiumi Lelkész**

**41. §** _[A Szakkollégiumi Lelkész]_

(1) A szakkollégisták egyéni és közösségi lelki vezetését a Szakkollégiumi Lelkész látja el.

(2) A Szakkollégiumi Lelkészt a Rend Provinciálisa nevezi ki és menti fel.

**42. §** _[A Szakkollégiumi Lelkész feladata]_

(1) A Szakkollégiumi Lelkész

_a)_ gondoskodik a szakkollégisták lelki fejlődéséről,

_b)_ a lelkiségi ügyek intézésére kijelölt teammel közösen félévre előre megszervezi a szakkollégisták számára nyitva álló lelkiségi programokat,

_c)_ hetente legalább egy alkalommal jelen van a Szakkollégiumban, amelynek keretében a szakkollégisták számára lehetőség nyílik személyes beszélgetésre, szentgyónásra.

(2) A Szakkollégiumi Lelkész – a (1) bekezdésben foglaltakon túl – jelen szabályzatban meghatározott egyéb feladatokat lát el.

### **XI. fejezet**

### **A Vezetőség**

**43. §** _[A Vezetőség]_

(1) A Vezetőség a szakkollégiumi szervek és tisztségviselők munkájának összehangolt működéséért felelős szerv.

(2) A Vezetőség tagja a Rektor, a DB elnöke, a Szakkollégiumi Lelkész, a JEK-koordinátor és a Tanulmányi Vezető. A tagok – a Szakkollégiumi Lelkész és a JEK-koordinátor kivételével – szavazati joggal rendelkeznek a Vezetőség ülésein. A Szakkollégiumi Lelkész tanácskozási joggal rendelkezik.

(3) A Vezetőség szorgalmi időszakban hetente, számonkérési időszakban szükség esetén ülésezik.

(4) A Vezetőség ülésein meghívásra bármely szakkollégista részt vehet, ahol tanácskozási joggal rendelkezik.

(5) A Vezetőség döntéseit egyszerű többséggel hozza.

(6) A Vezetőség munkájáról a Tanulmányi Vezető a Vezetőség által kijelölt időszakonként összefoglalót készít, amelyet a Szakkollégiumban szokásos módon közzétesz.

(7) A Vezetőség munkájáról évente beszámol a Felügyelőbizottságnak.

**44. §** _[A Vezetőség feladat- és hatásköre]_

(1) A Vezetőség minden, a Szakkollégiumot érintő kérdésben állást foglalhat, és a jelen szabályzat alapján hatáskörébe utalt ügyekben döntést hozhat. A Vezetőségnek tilos a DB kizárólagos hatáskörébe tartozó ügyekben [22. § (2) bekezdés] döntést hoznia.

(2) A Vezetőség dönt

_a)_ a DB előterjesztése alapján személyi ügyekben, illetve a szakkollégistákat érintő tagsági jogviszonnyal kapcsolatos ügyekben, valamint

_b)_ a DB véleményének kikérését követően költségvetési ügyekben.

### **XII. fejezet**

### **A Közgyűlés**

**45. §** _[A Közgyűlés]_

(1) A Közgyűlés a szakkollégisták közvetlen fóruma a Szakkollégium ügyeinek befolyásolására.

(2) A Közgyűlésen minden szakkollégista szavazati joggal rendelkezik.

(3) A Közgyűlést a DB elnöke hívja össze. A Közgyűlés összehívását a DB, illetve a Rektor is kezdeményezheti. A Közgyűlést legkésőbb az ülés határnapját megelőző nyolc napon belül össze kell hívni a napirendi pontok meghirdetésével.

(4) A Közgyűlést össze kell hívni

_a)_ a jelen szabályzat és annak módosításának elfogadása ügyében,

_b)_ minden félévben legalább kétszer a Szakkollégium folyamatban lévő ügyeiről történő tájékoztatás ügyében,

_c)_ a felvételi eljárás rendjének jóváhagyása ügyében,

_d)_ a Szakkollégium célkitűzéseinek meghatározása ügyében, valamint

_e)_ a szakkollégisták legalább egyharmadának kezdeményezésére, a kezdeményezés alapjául szolgáló napirendi pontok megtárgyalása ügyében.

(5) A Közgyűlés összehívható bármilyen más, a Szakkollégium ügyeit érintő ügyben.

**46. §** _[A Közgyűlés ülése]_

(1) A Közgyűlés üléseit a DB elnöke vagy az általa kijelölt és a Közgyűlés által jóváhagyott személy vezeti.

(2) A Közgyűlés határozatképes, ha az ülésen a szakkollégisták több mint fele részt vesz. A megjelentek aláírásukkal igazolják jelenlétüket.

(3) Napirendi pontra vonatkozó javaslatot az ülés határnapját megelőző három napon belül bármely szakkollégista előterjeszthet a DB elnökénél, illetve a Rektornál.

(4) A napirendről szóló javaslatokat – ideértve a 45. § (3) bekezdése szerint meghirdetett napirendi pontokat is – a Közgyűlés egyszerű többséggel fogadja el.

(5) A 45. § (4) bekezdés _a)_, _c)_ és _d)_ pontja szerinti ügyekben való döntés meghozatalához a jelenlevő szakkollégisták több mint felének szavazata szükséges. A Közgyűlés minden más döntést egyszerű többséggel fogad el.

(6) A szavazás a Közgyűlés döntése alapján nyilvánosan, vagy titkosan történik. Titkos szavazás esetén a DB három tagja számlálja meg a szavazatokat.

(7) A Közgyűlés üléseiről jegyzőkönyv készül, amelyre a 33. § (1)-(4) bekezdései megfelelően irányadók.

## **Harmadik rész**

## **A tagsági jogviszony**

### **XIII. fejezet**

### **A tagsági jogviszony**

**47. §** _[A tagsági jogviszony]_

(1) A Szakkollégium szakkollégiumi tagsága keletkezésekor Tagsági Szerződést (e §-ban a továbbiakban: Szerződés) köt a szakkollégistával. A Szerződés időtartama – főszabály szerint – egy félév, amely automatikusan meghosszabbodhat a felek írásos ellenkező jelzésének hiányában a második félévre; illetve, amely új tagsági szerződés megkötésével meghosszabbítható minden tanulmányi év végén.

(2) A Szerződés megkötése tagsági jogviszonyt keletkeztet, amelyben a szakkollégista vállalja a jelen szabályzat, és minden, a jelen szabályzat rendelkezéseinek megfelelően elfogadott döntés betartását a tagsági jogviszony időtartama alatt. A Szakkollégium, annak képviselője, illetve szervei garantálják a szakkollégista számára a jelen szabályzatban biztosított jogok élvezetét.

(3) A szakkollégista tagsága lehet belső státuszú, amelynek keretében a szakkollégista szállással is rendelkezik a Szakkollégium épületében, illetve lehet külső státuszú, amely a belső státuszú szakkollégisták jogait biztosítja a szakkollégistának azzal az eltéréssel, hogy a szakkollégista nem rendelkezik szálláshellyel a Szakkollégium épületében és a díjfizetési kötelezettsége ennek megfelelően alacsonyabb.

(4) A Szakkollégiumba újonnan felvett szakkollégisták esetében a tagsági szerződés időtartama fél év, amelynek meghosszabbításáról az első féléves tanulmányi és közösségi eredményeiknek megfelelően a Vezetőség és a DB közösen dönt minden év december 31-ig. Az így meghosszabbított szerződések a tanév hátralevő részére hosszabbíthatók meg.

(5) Amennyiben a felvételiző a felvételit követő akadémiai évben nem kezdi meg a tanulmányait budapesti vagy Budapest környéki főiskola vagy egyetem nappali tagozatán, a Szerződés megkötésére a felvételi eljárást követő naptári év augusztus 31. napjáig van lehetősége.

(6) Az 5. pontban meghatározott személlyel a Vezetőség és a Diákbizottság a következő felvételi eljárás szóbeli fordulója és az azt követő július 15. között, de még a Szerződés megkötése előtt meghallgatást szervez. Amennyiben a meghallgatáson kétségek merülnek fel annak kapcsán, hogy a felvételiző az eltelt évben az Etikai Kódexnek megfelelően viselkedett-e, a Vezetőség és a DB felülbírálhatja a felvételi eljárás során hozott döntést.

### **XIV. fejezet**

### **A tagsági jogviszony keletkezése**

#### **A tagsági jogviszony keletkezésére vonatkozó általános rendelkezések**

**48. §** _[A felvételizők köre]_

(1) A tagsági jogviszony felvételi eljárásban hozott döntés alapján keletkezhet.

(2) A felvételi eljárásban részt vehet minden, a felvételi eljárás idején

_a)_ budapesti vagy Budapest környéki főiskola vagy egyetem nappali tagozatos hallgatója, valamint

_b)_ bárki, aki az a) pontnak megfelelő képzésre felvételizik.

(3) A felvételi eljárásban nem vehet részt,

_a)_ akinek a szakkollégiumba való felvétele esetén a tagsági jogviszony keletkezésének időpontjában felsőfokú tanulmányainak befejezéséig egy év, vagy ennél kevesebb van hátra,

_b)_ akit korábban jogerős határozattal a Szakkollégium tagjai sorából kizártak, vagy tagsági jogviszonyát megszüntették, valamint

_c)_ aki tagsági jellegű vagy más szerződéses jogviszonyban áll vagy állt a Szakkollégiummal. d) a 100. § (3) bekezdése szerinti hallgató.

**49. §** _[Kizárás]_

(1) A felvételi eljárásból ki kell zárni azt a felvételizőt, aki a Szakkollégiumi tagság elnyerése érdekében a felvételi eljárás során, vagy azzal összefüggésben

_a)_ olyan tényt állított, amelyről bebizonyult, hogy valótlan, vagy olyan tényt tagadott, amelyről bebizonyult, hogy igaz,

_b)_ olyan tényt elhallgatott, amelyről tudnia kellett, hogy a felvételi eljárás szempontjából jelentős, vagy egyébként megtévesztően járt el, vagy

_c)_ bűncselekményt követett el.

(2) Az (1) bekezdés _c)_ pontja szerinti esetben a Vezetőség intézkedik a megfelelő eljárás megindításáról.

(3) Ki kell zárni a szakkollégium tagjai közül azt a szakkollégistát, akiről tagsági jogviszonya időtartama alatt kiderül, hogy az (1) bekezdésben foglalt rendelkezések alapján nyert felvételt, és annak szükségessége esetén intézkedni kell a (2) bekezdés szerinti eljárás megindításáról.

(4) A kizárás ellen a döntés közlését követő három napon belül fellebbezésnek van helye a Vezetőséghez benyújtott, a Felügyelőbizottsághoz címzett, megindokolt fellebbezéssel.

**50. §** _[Adatkezelés]_

(1) A felvételi eljárás során a felvételi eljárásban részt vevő szakkollégiumi szervek és személyek (a továbbiakban együtt: felvételiztetők) tudomására jutott személyes adatokat a hatályos jogszabályok rendelkezéseinek megfelelően kell kezelni.

(2) A felvételi eljárással kapcsolatban keletkezett adatok megismerésére a felvételiztetők jogosultak. Ezekbe az anyagokba bármely szakkollégista betekinthet a felvételiztetők engedélyével.

(3) A felvételizőnek a felvételét elutasító döntés esetében minden olyan anyagát meg kell semmisíteni, amely a felvételi eljárással kapcsolatban keletkezett, vagy amelyet azzal kapcsolatban megadott.

**51. §** _[A felvételi eljárásban részt vevő szervek és személyek]_

(1) A felvételi eljárásban a Vezetőség és a szakkollégisták által választott Felvételi Bizottság (a továbbiakban: FEB) tagjai vesznek részt.

(2) A FEB elnökből és további legalább két, legfeljebb négy tagból áll. A FEB elnöke a felvételi eljárással kapcsolatos ügyek intézésére kijelölt team felügyeletéért felelős alelnök. A további tagjainak száma megegyezik az előző évi FEB további tagjainak számával, amennyiben a Közgyűlés másként nem határoz.

(3) A FEB további tagjai választás útján nyerik el tisztségüket. A FEB további tagjainak megválasztására a 14-17. §-ban foglalt rendelkezések irányadók az 52. §-ban foglalt eltérésekkel.

**52. §** _[A Felvételi Bizottság megválasztása]_

(1) Ahol a jelen szabályzat DB választásról rendelkezik, az alatt FEB választást, ahol DB tagságról rendelkezik, az alatt FEB tagságot, ahol DB alelnökéről rendelkezik, az alatt FEB tagját kell érteni. A DB elnökére vonatkozó rendelkezések a FEB választást nem érintik.

(2) A FEB választás rendes időszaka megegyezik a DB választás rendes időszakával, arra a DB választástól külön szavazás keretében kerül sor.

(3) A 17. § (2) bekezdésében foglalt eskütétel a FEB vonatkozásában mellőzendő.

**53. §** _[Döntéshozatal a felvételi eljárás során]_

(1) A Vezetőség és a FEB minden, a felvétellel kapcsolatos kérdésben külön-külön állást foglal. Az üléseken minden tag – a Szakkollégiumi Lelkész kivételével – egy szavazattal rendelkezik.

(2) Az állásfoglalás után a felvételiztetők közös ülésen hoznak döntést, amelyen a végleges döntést egyszerű többséggel hozzák meg.

(3) A (2) bekezdés szerinti ülésen a FEB és a DB elnöke, valamint a Rektor vétóval rendelkezik.

(4) Ha az 51. § szerinti személyek közül valaki polgári jog szerinti rokoni kapcsolatban, vagy párkapcsolatban áll vagy állt korábban, vagy valamilyen más okból elfogult valamely felvételizővel, köteles ezt az erről való tudomásszerzését követően haladéktalanul bejelenteni, és erre a felvételizőre nézve a döntéshozatalban nem vehet részt, és az értékelésen sem lehet jelen. Ha az értékelésen a Rektor nem vehet részt, helyette a Szakkollégiumi Lelkész, vagy a Felügyelőbizottság jóváhagyásával a Rektor által kijelölt személy rendelkezik szavazati joggal, ha az értékelésen a DB elnöke nem vehet részt, helyette a 24. § (4) bekezdés szerinti helyettese vesz részt az értékelésen.

(5) Amennyiben a felvételiztető a (4) bekezdés szerinti bejelentési kötelezettségét elmulasztja, tagsági jogviszonya a 98. § (1) bekezdés _b)_ pontja alapján azonnal hatállyal megszüntethető, illetve a tisztségből való felmentése kezdeményezhető, és emellett a felvételizőt a 49. § (1) bekezdés _b)_ pontja alapján megtévesztő eljárás címén ki kell zárni.

### **A felvételi eljárás**

**54. §** _[A felvételi eljárás menete]_

(1) A felvételi eljárás írásbeli pályázatból és szóbeli fordulóból áll.

(2) A felvételi eljárás az írásbeli pályázat kiírásával veszi kezdetét, amelyért a FEB felelős a Vezetőséggel való egyeztetést követően.

(3) A felvételi struktúrát érintő kérdéseket, különösen a fordulók rendjét a FEB és a Vezetőség közös előterjesztése alapján a Közgyűlés fogadja el. A Közgyűlés felhatalmazása alapján a felvételi eljárás további operatív kérdéseiről a Felvételi Bizottság dönt. [45. § (4) bekezdés _c)_ pont]

(4) A felvételi eljárás határnapjait úgy kell megállapítani, hogy

_a) a határnapok a szakkollégiumi tanév tavaszi félévére essenek_

_b)_ az írásbeli pályázatok anyagainak beérkezésétől a szóbeli fordulóig legalább tizenöt nap teljen el,

_c)_ a felvételiző a szóbeli forduló időpontjáról legalább nyolc nappal korábban értesítést kapjon, valamint

_d)_ a felvételi döntést a felvételiztetők a szóbeli fordulót követő öt napon belül meghozhassák.

**55. §** _[A felvételi anyaga]_

A felvételi eljárás anyagát úgy kell összeállítani, hogy abból kitűnjön a felvételiző

_a)_ szakmai felkészültsége,

_b)_ motivációja,

_b)_ közéleti tájékozottsága,

_c)_ problémamegoldó készsége, valamint

_d)_ nyitottsága mások véleményére, világnézetére és személyére, továbbá a Szakkollégiumra és annak céljaira.

**56. §** _[Írásbeli forduló]_

(1) Az írásbeli pályázat anyagát a FEB a Vezetőséggel és a DB-vel egyeztetve határozza meg.

(2) Az írásbeli pályázatok beérkezésének határidejét az 54. § (4) bekezdésnek megfelelően kell meghatározni úgy, hogy a felvételizőnek elegendő idő álljon rendelkezésére a pályázat elkészítésére.

(3) A beérkezett pályázatokat a felvételiztetők a 53. §-nak megfelelően értékelik, és döntenek a szóbeli fordulóra behívott jelentkezők névsoráról.

**57. §** _[Szóbeli forduló]_

(1) A szóbeli fordulón a FEB és a Vezetőség külön ülés keretében egyenként meghallgatja a jelentkezőket. A meghallgatásra az 55. §-nak megfelelő tartalmú kérdéseket állítanak össze a felvételiztetők.

(2) A felvételiző meghallgatására egy napon kerül sor.

**58. §** _[A felvételi döntés]_

(1) A felvételről a döntést a felvételiztetők a 53. §-nak megfelelően hoznak döntést.

(2) A felvételiztetők belső státuszú szakkollégistának legfeljebb a várható szabad helyek számának megfelelő felvételizőt vehetnek fel, illetve a következő felvételi kiírásig érvényes várólistát készíthetnek, amennyiben bizonytalan a szabad helyek száma.

(3) Külső státuszú szakkollégistának korlátlan számú felvételiző felvehető, illetve a várólistán szereplő, belső státuszú szakkollégistának jelentkezett felvételizők is kérhetik külső státuszú szakkollégistának való felvételüket.

(4) A felvételiztetők döntése ellen – a 49. §-ban foglalt kivétellel – fellebbezésnek nincs helye.

**59. §** _[A szeniorok megválasztása]_

(1) A szeniorok választás útján nyerik el tisztségüket. A szeniorok megválasztására a 14-17. §-ban foglalt rendelkezések irányadók az alábbi eltérésekkel.

(2) Minden évben két szakkollégista tölti be a szeniori tisztséget.

(3) A szeniori tisztséget betöltő személyek közvetett módon kerülnek megválasztásra (továbbiakban: szeniorválasztás). Egy általános és egyenlő választójogon alapuló és titkos szavazás eredményeképpen a négy legtöbb szavazatot kapott jelölt közül a Diákbizottság a szavazást követő egy héten belül kinevezi a két szeniort.

(5) Ahol a jelen szabályzat DB választásról rendelkezik, az alatt szeniorválasztást, ahol DB tagságról rendelkezik, az alatt szeniori tisztséget, ahol a DB alelnökéről rendelkezik, az alatt szeniort kell érteni. A DB elnökére vonatkozó rendelkezések a szeniorválasztást nem érintik.

(6) A szeniorok pályázásának menetére és megválasztására a DB alelnökeinek pályázásának menetére és megválasztására irányadó szabályok alkalmazandók.

(7) A szeniorválasztás rendes időpontja minden év júniusa. A szeniorválasztást a VB írja ki és bonyolítja le.

(8) A 15. § (7) és az 51 § (3) bekezdésében foglaltakat azzal az eltéréssel kell alkalmazni, hogy amennyiben a szenior jelölt a szeniorválasztás előtt DB elnökként, DB alelnökként vagy FEB tagként megválasztásra került, és pozícióját betölti a szeniori választás idején, nem lesz választható a szeniorválasztáson.

(9) A 17. § (2) bekezdésében foglalt eskütétel a szeniorok vonatkozásában mellőzendő.

### **XV. fejezet**

### **A tagsági jogviszony tartalma**

#### **Általános rendelkezések**

**60. §** _[A tagsági jogviszony tartalma]_

(1) A Szakkollégium a szakmaiság, a közösség és a lelkiség előtérbe helyezésével alakítja ki a szakkollégisták kötelességeit és jogosultságait, amelyek a tagsági jogviszony időtartama alatt állnak fenn.

(2) A Szakkollégium és annak szervei a jelen fejezetben meghatározott kötelességek és jogosultságok alakításához maguk is hozzájárulnak, illetve ahol jelen szabályzat elrendeli, azokat a Szakkollégium célkitűzéseinek megfelelően kikényszerítik és biztosítják.

(3) A szakkollégista a jelen fejezetben meghatározott valamennyi kötelezettségből kiveszi a részét, és vállalja, hogy tudásának és képességeinek megfelelően és azok fejlesztésével vesz részt a Szakkollégium életében.

(4) A szakkollégista jogosult egyes kötelességei alól kérelem útján felmentést kérni, amelynek elfogadásáról a Vezetőség és a DB dönt.

**61. §** _[Kompetenciák]_

A Szakkollégium a szakkollégisták kötelességeinek és jogosultságainak meghatározásakor különös figyelmet szentel annak, hogy a szakkollégista

_a)_ reflektív gondolkodással figyelmesen és kritikusan gondolkodjon, tisztelve embertársai véleményét és méltóságát,

_b)_ megfelelő alapossággal és pontossággal tudjon másokkal együttműködve, csoportban dolgozni,

_c)_ elméleti tudása mellett kreativitását és gyakorlati képességeit is fejleszthesse,

_d)_ fejleszthesse beszéd-, írás- és vitakészségét, valamint

_e)_ képességeit és tudását mások szolgálatára használja.

**62. §** [Beszámoló]

(1) A szakkollégista minden félév végén beszámol a Vezetőségnek és a DB-nek a felsőoktatási intézményében, illetve a Szakkollégiumban végzett tevékenységéről.

(2) A Vezetőség és a DB képviselete dönt arról, hogy a szakkollégista eleget tett-e a jelen szabályzatban foglalt kötelességeinek.

(3) A Beszámoló részeként az alábbi kritériumokat kell a szakkollégistának teljesítenie:

a) Egyetemi átlag – ld. 63. §

b) Kötelező és szabadon választható szakkollégiumi kurzusok teljesítése: a teljesítést a tantárgy oktatója igazolja. Amennyiben a szabadon választható tárgy egy hallgatónál a kötelező tárgy felvétele melletti önálló vállalás, úgy a nem teljesítés nem jár a beszámoló el nem fogadásával, hanem a kurzus költségének adott szakkollégistára eső részét, de legfeljebb 5000 Ft-ot, a Szakkollégium által kiállított számla alapján köteles megfizetni a hallgató.

c) Projektek teljesítése: a teljesítést a projektfelelős, vagy annak szakmai vezetője igazolja.

d) Teammunka teljesítése: a teljesítést a teamvezető igazolja.

e) A kötelező programokon való részvétel: a teljesítést a DB igazolja.

f) A DB által összeállított félévi értékelő ív kitöltése: a teljesítést a DB igazolja.

#### **Szakmaiság**

#### **Az egyetemi tanulmányokkal összefüggő kötelezettségek és jogosultságok**

**63. §** [Átlag]

(1) A szakkollégista a 62. § (1) bekezdésében meghatározott beszámoló keretében tájékoztatja a Szakkollégium vezetését arról, hogy féléves tanulmányi átlaga lehetővé teszi-e számára, hogy a soron következő félévben tanulmányait támogatott formában folytassa, és tudomásul veszi, hogy amennyiben a következő félév elején utóbbit nem tudja igazolni, úgy ez beszámolójának visszamenőleges el nem fogadásával jár.

(2) A költségtérítéses képzésen részt vevő szakkollégista a 62. § (1) bekezdésében meghatározott beszámoló keretében tájékoztatja a Szakkollégium vezetését az adott félévben elért tanulmányi eredményéről, valamint számmal és hivatkozással megadja, hogy szakja támogatott (tehát nem önköltséges) képzési formájában milyen tanulmányi átlag szükséges, hogy az abban részt vevő hallgatók támogatott helyüket a következő félévre ne veszítsék el. A beszámoló elfogadásához utóbbit meghaladó átlag szükséges.

**64.§** _[Tudományos Diákköri Konferencia és versenyek]_

(1) A szakkollégista köteles egyetemi tanulmányai alatt a lehető legmagasabb színvonalra törekedni. Ennek keretében igyekszik olyan versenyeken, különösen az egyetemek által kínált (Országos) Tudományos Diákköri Konferencián való részvételre, amely segíti a választott tudományterület részterületeiben való elmélyülését.

(2) A Szakkollégium vezetése az (1) bekezdés elősegítése érdekében személyesen igyekszik a szakkollégista előmenetelét támogatni.

**65. §** _[Nyelvtanulás]_

A szakkollégista törekszik szakmai előmenetelét idegen nyelvek tanulásával előmozdítani. Ennek érdekében a Szakkollégium a 77. § szerinti támogatásban részesíti a szakkollégistát.

#### **A szakkollégiumi tanulmányok**

**66. §** _[Önszerveződés]_

A szakkollégiumi tanulmányok a szakkollégisták önszerveződésének eredményeként létrejövő szakmai kötelezettségeket és lehetőségeket foglalják magukba. Minden szakkollégista kezdeményezési joggal rendelkezik a Szakkollégium szakmai profiljának alakításában.

**66/A. §** _[Tanulmányi Rendszer]_

A szakkollégiumi Tanulmányi Rendszer félévekre lebontott képzési tervét jelen szabályzat 1. melléklete tartalmazza.

**67. §** _[Kurzusok]_

(1) A Szakkollégium az egyetemi tanulmányok mellett segíti a szakkollégista elmélyülését egy interdiszciplináris közegben. Ennek egyik formája a Szakkollégium által biztosított kurzusokon való részvétel.

(2) A Vezetőség bármely szakkollégista kezdeményezésére köteles kurzust meghirdetni, amennyiben a szakkollégista részletes kurzusterv formájában ezt kéri. A szakkollégista köteles megjelölni az oktató személyét, valamint előzetesen felmérni a szakkollégisták igényét a kurzusra való jelentkezés szempontjából.

(3) A Szakkollégium igyekszik kis létszámú kurzusok formájában elősegíteni azt, hogy az oktatók személyes kapcsolat keretében segítsék a szakkollégista fejlődését. Szakkollégisták az adott szakra specializált műhely keretében végezzenek kurzusokat, illetve más ezzel egyenértékű tevékenységet.

(4) Az (1) bekezdés szerinti műhely egyik speciális formájaként a Szakkollégium igyekszik más Szakkollégiumokkal közös kurzusok indítására.

**68. §** _[Projektek]_

(1) A szakkollégisták az alulról szerveződés jegyében közösen szervezhetnek projekteket, amelyek keretében a szakkollégisták együttműködése nyomán a végzett projekt egy bemutatható eredménnyel zárul.

(2) A projektek engedélyezését minden félév elején a Vezetőség és a DB végzi.

**69. §** _[Tutori rendszer]_

(1) A szakkollégium lehetőséget biztosít a tanulmányi rendszeren kívül működő tutori rendszerben való részvételre, amelynek célja a kollégisták szakmai kiválóságának elősegítése és a szakmai kapcsolatrendszer bővítése. A tutori rendszer keretében a szakkollégium segítséget nyújt az oktatók és hallgatók összekötésében.

(2) A tutorálás kezdetén közös szakmai tervet alakít ki mentor és mentoráltja a Tanulmányi Vezető számára, melyben szerepel a találkozások gyakorisága, a tevékenység iránya és a munkát lezáró produktum meghatározása.

(3) A Tutori rendszernek nem tárgya a tudományos diákköri pályamunkák és az egyetemi követelményeken alapuló dolgozatok megírása.

(4) A résztvevő szakkollégistáknak lehetőségük van a közös munka eredményeként egy tanulmány elkészítésére és ennek a 70-71. §§ alapján történő bemutatására.

**70. §** _[Házi Konferencia]_

(1) A 69. § szerinti tanulmányokat a szakkollégisták szóban is prezentálják a szakkollégium közösségének a Házi Konferencia keretében.

(2) A Házi Konferencia minden tavaszi szemeszter szorgalmi időszakában kerül megrendezésre, amelynek megszervezéséért és lebonyolításáért a 23. § (2) bekezdés _a)_ pontja szerinti team felelős.

(3) A Házi Konferencián a szakkollégisták mellett részt vehet minden oktató, és a Szakkollégium szerveinek tagjai.

**71. §** _[Studia Ignatiana]_

(1) A 69. § szerinti tanulmányok megjelennek a Szakkollégium _Studia Ignatiana_ című tanulmányi kötetében, amely évente jelenik meg minden tanév végén.

**72. §** _[Foglalkozások]_

(1) A Szakkollégium a kurzusok, műhelymunkák, projektek és tanulmányírás mellett foglalkozásokat biztosít a szakkollégisták számára abból a célból, hogy a szakkollégista társadalmi szerepvállalását, illetőleg gyakorlati képességeit, különösen beszéd- és íráskészségét fejlessze, illetve idegennyelvtudását fejlessze.

**73. §** _[Oktatók]_

(1) A szakkollégiumi képzés célkitűzéseire tekintettel kurzust, műhelymunkát, projektet, valamint tutori képzést csak az adott diszciplína elismert, egyetemi oktatói tapasztalattal rendelkező, vagy a szakmai életben kiemelkedő eredményt felmutató szakembere vezethet.

(2) Az oktatókat – szükség esetén a Tanulmányi Tanács véleményét kikérve – a Rektor nevezi ki, és díjazásukról szerződés keretében állapodik meg, amelyet a Szakkollégium költségvetésének tanulmányi ügyekre fordítható fejezetéből finanszíroz.

**74. §** _[Szimpózium]_

(1) A Szakkollégium tanévente Szimpózium keretében lehetőséget biztosít arra, hogy a szakkollégisták egy-egy tudományos, társadalmi, illetve közéleti témát megismerjenek, azt megvitassák, és abban elmélyüljenek. A Szimpózium a (szakmai) közvélemény számára nyilvános esemény.

(2) A Szimpózium témájára javaslatot bármely szakkollégista tehet, amelynek engedélyezéséről a Vezetőség, a DB és a szakmai ügyek intézésére kijelölt team dönt.

(3) A Szimpózium megszervezéséről és lebonyolításáról a kezdeményező szakkollégista, valamint a szakmai ügyek intézésére kijelölt team gondoskodik.

**75. §** _[Teaház és egyéb szakmai események]_

(1) A szorgalmi időszak heteiben szakkollégisták kezdeményezésére Teaház kerül megrendezésére, amelynek keretében egy vagy több meghívott előadóval való kötetlen beszélgetés formájában kerül megvitatásra egy, a szakkollégisták által fontosnak tartott tudományos, társadalmi, hitéleti, illetve közéleti téma.

(2) A Teaházak megszervezéséért a kezdeményező szakkollégisták, illetve a 23. § (2) bekezdés _a)_ pontja szerinti team felelős.

(3) A szakmai ügyek intézésére kijelölt team bármilyen szakmai, közéleti szempontból jelentős témában szervezhet vitaesteket, és más eseményeket, amelyek a szakkollégisták tudományos, társadalmi, illetve közéleti ismereteit elmélyítik, valamint intellektuális képességeit fejlesztik.

#### **Szakmai ösztönző-rendszer**

**76. §** _[Ösztöndíj]_

(1) A Szakkollégium lehetőségeihez mérten támogatja a szakkollégisták szakmai törekvéseit mind szociális helyzet, mind szakmai eredmények alapján, ennek érdekében Ösztöndíj Alapot tart fenn.

(2) Az Ösztöndíj Alap fenntartása érdekében a Szakkollégium a támogatói ügyek intézésére kijelölt team vezetésével évente megszervezi a Szent Ignác Díszestet, amely egyszerre szolgálja a szakkollégisták támogatását, valamint a Szakkollégium támogatóknak való bemutatkozását, kapcsolati hálójának bővítését és megerősítését.

(3) Az elnyerhető ösztöndíjakról az Ösztöndíj Szabályzat rendelkezik. Az Ösztöndíj Szabályzat szövegét a Vezetőség és a DB fogadja el.

**77. §** _[Nyelvtanulás támogatása]_

(1) A Szakkollégium lehetőségeihez mérten támogatja a szakkollégisták nyelvtanulását.

(2) Az (1) bekezdés szerinti támogatás megvalósulhat

_a)_ egyösszegű kifizetéssel, vagy

_b)_ nyelvi képzés indításával.

(3) A (2) bekezdés _b)_ pontja szerinti kurzus nem minősül a 67. § szerinti kurzusnak.

**78. §** _[Külföldi ösztöndíjak, Ösztöndíjbörze]_

(1) A Szakkollégium támogatja a szakkollégisták külföldön végzett tanulmányait, gyakorlatait. Ennek érdekében külföldi kapcsolataival és az Ösztöndíj Alap segítségével hozzájárul a szakkollégisták külföldi tapasztalatszerzéséhez.

(2) Az (1) bekezdés szerinti támogatás egyik speciális formájaként a Szakkollégium évente Ösztöndíjbörzét szervez.

**79. §** _[Öregdiák-hálózat]_

A Szakkollégium aktív kapcsolatot tart fenn a Szakkollégium öregdiákjaival.

#### **Közösség**

**80. §** _[A szakkollégiumi közösség]_

A szakkollégiumi közösségi élet szervezésének fő szempontja, hogy a szakkollégisták

_a)_ olyan szakmailag inspiráló közegben éljenek, amely a közösséget összetartja,

_b)_ közéleti tájékozottságához hozzájáruljon, és világképüket tágítsa,

_c)_ intellektuális fejlődését és a párbeszédre való képességét fejlessze,

_d)_ emberi érettségét, különösen a tartós, mély emberi kapcsolatok kialakítására való képességét

fejlessze,

_e)_ önszerveződése és kezdeményezése legyen meghatározó,

_f)_ kikapcsolódásra és feltöltődésre is lehetőséget adjon.

**81. §** _[Nyári tábor]_

(1) A Szakkollégium évente, nyár végén megrendezett eseménye a Nyári tábor, amelynek fő célja, hogy

_a)_ a szakkollégiumi közösséget megismertesse az újonnan felvett szakkollégistákkal,

_b)_ lehetősége nyíljon a szakkollégistáknak egy-egy közéleti, társadalmi téma megvitatására, párbeszéd kezdeményezésére, valamint

_c)_ alkalmat teremtsen arra is, hogy a szakkollégisták közösségépítő tevékenységet végezzenek.

(2) A nyári tábor megszervezése és lebonyolítása a közösségi ügyek intézésére kijelölt team feladat- és hatáskörébe tartozik. A szervező team tevékenységéről folyamatosan beszámol a DB-nek és a Vezetőségnek.

(3) A Nyári táborban való részvétel kötelező a szakkollégisták számára.

**82. §** _[Szakkollégiumi hétvége]_

(1) A Szakkollégium félévente, szorgalmi időszakban Szakkollégiumi hétvégét rendez, amelynek fő célja megegyezik a Nyári tábor fő céljával (81. § (1) bekezdés) azzal, hogy a szakkollégisták félévközi közösségformálását, kikapcsolódását és feltöltődését helyezi előtérbe.

(2) A Szakkollégiumi hétvége megszervezéséért és lebonyolításáért a közösségi ügyek intézésére kijelölt team feladat- és hatáskörébe tartozik. A szervező team tevékenységéről folyamatosan beszámol a DB-nek és a Vezetőségnek.

(3) A Szakkollégiumi hétvégén való részvétel kötelező a szakkollégisták számára.

**83. §** _[Egyéb közösségi események]_

(1) A közösségi ügyek intézésére kijelölt team gondoskodik arról, hogy a tanév során, a Nyári táboron és a Szakkollégiumi hétvégén túl a szakkollégisták részt vehessenek más közösségi eseményeken is.

(2) Ezeket az eseményeket a 80. § figyelembevételével kell megszervezni.

**84. §** _[Szakkollégisták közösségi tevékenysége]_

Minden szakkollégista közösségi munkát végez a Szakkollégium működésének elősegítésére. Ennek megfelelően a szakkollégista a 23. § szerinti teamek tagjaként, eseti megbízottként, vagy eseti bizottság tagjaként végzi közösségi munkáját.

#### **Lelkiség**

**85. §** _[Lelki élet]_

(1) A Szakkollégium célja a lelki életben való fejlődés segítésével hívő, másokért élő szakkollégisták nevelése.

(2) A Szakkollégium lelki életét a katolikus hagyomány és ezen belül az ignáci lelkiség fémjelzi. Ennek megfelelően a lelki élet része az önreflexiós képesség, a saját hittapasztalat megosztása képességének és az ignáci „láss, ítélj, cselekedj" magatartás elsajátítása, valamint a keresztény hit és a társadalmi felelősségvállalás összekapcsolása.

(3) A Szakkollégium nem csak a katolikus szakkollégisták nevelését tartja szem előtt, hanem lehetőséget teremt minden szakkollégistának arra, hogy hitét elmélyíthesse.

**86. §** _[Lelkigyakorlat]_

(1) A Szakkollégium félévente, szorgalmi időszakban Lelkigyakorlatot rendez, amelynek fő célja, hogy

_a)_ a szakkollégiumi közösséget megismertesse az ignáci lelkiségű imamódokkal,

_b)_ a szakkollégisták az egyetemi félév alatt is tudjanak időt szánni lelki fejlődésükre, valamint

_c)_ alkalmat teremtsen arra is, hogy a szakkollégisták megoszthassák egymással lelki tapasztalataikat, ezzel is hozzájárulva a közösség erősödéséhez.

(2) A Lelkigyakorlat megszervezése és lebonyolítása a lelkiségi ügyek intézésére kijelölt team feladat- és hatáskörébe tartozik. A szervező team tevékenységéről folyamatosan beszámol a DB-nek és a Vezetőségnek.

**88. §** _[Szentmisék, közös imádságok]_

A Szakkollégiumban lehetőség van a tanévnyitó Veni Sancte és a tanévzáró Te Deum szentmisék mellett a szakkollégisták számára meghirdetett szentmiséken és imádságokon való részvételre. Ezen megszervezéséért lelkiségi ügyek intézésére kijelölt team felelős.

**89. §** _[Zenekar és Kórus]_

A Szakkollégium lehetőséget biztosít arra, hogy a szakkollégisták a 72. §-nak megfelelő foglalkozás keretében rendszeres időközönként, aktívan tevékenykedjenek a Szakkollégium Zenekarában, illetőleg Kórusában, és így a tanév során szolgálatot tegyenek a szakkollégiumi szentmiséken, valamint a felsőoktatásban részt vevő hallgatók számára meghirdetett szentmiséken.

**90. §** _[Egyéb lelkiségi események]_

(1) A lelkiségi ügyek intézésére kijelölt team gondoskodik arról, hogy a tanév során, a Lelkigyakorlatokon és a szentmiséken, imádságokon túl a szakkollégisták részt vehessenek más közös lelkiségi eseményeken is.

(2) Ezeket az eseményeket a 85. § figyelembevételével kell megszervezni.

### **XVI. fejezet**

### **A tagsági jogviszony megszűnése és megszüntetése**

#### **A tagsági jogviszony megszűnése**

**91. §** _[A tagsági jogviszony megszűnése]_

(1) A szakkollégista tagsági jogviszonya megszűnik

_a)_ halálával,

_b)_ a felsőoktatási képzés befejeztével, valamint

_c)_ a szakkollégista erre irányuló kifejezett kérelmére.

(2) A tagsági jogviszony a tanév végén szűnik meg.

(3) Abban az esetben, ha a szakkollégista tagsági jogviszonya az (1) bekezdés _b)_ pontja alapján félévkor szűnne meg, jogosult a felsőoktatási képzés befejezését követő félév végéig a tagsági jogviszonyát meghosszabbíttatni. Jelen bekezdés csak a szakkollégista erre irányuló kifejezett kérelmére alkalmazható. A tagsági jogviszony meghosszabbításáról a Vezetőség és a DB közösen dönt.

(4) A szakkollégista jogosult félévkor benyújtani az (1) bekezdés _c)_ pontja szerinti kérelmet. Ennek megfelelően a Vezetőség és a DB félévkor közösen dönt a tagsági jogviszony megszűnéséről.

(5) A szakkollégistának lehetősége van arra, hogy a tagsági jogviszony (1) bekezdés szerinti megszűnését követően a szakkollégiumi férőhelyek számától függően fél vagy egy évet tagsági jellegű jogviszony keretében a Szakkollégiumban töltsön.

(6) Amennyiben a szakkollégista nem kéri a 93. § szerinti tagsági jogviszony szünetelését és előre bejelenti, nem szűnik meg a tagsági jogviszony, ha a szakkollégista egyetemi tanulmányait fél évre szünetelteti (passzív egyetemi jogviszony)

1. szakmai gyakorlaton való részvétel miatt,
2. másik egyetemi képzésre való felvételire készülés céljából, ha a szakkollégista a felvételijét az általános felvételi eljárásban a választott szakra benyújtja.

Amennyiben a b) pont szerint a szakkollégista a felvételijét nem nyújtja be, tagsági jogviszonyát a következő félévtől már nem hosszabbíthatja meg.

**92. §** _[Szakkollégiumi Oklevél]_

(1) Tagsági jogviszonya megszűnése esetén Szakkollégiumi Oklevelet kap az a szakkollégista, akinek

_a)_ legalább kettő 62. § szerinti beszámolóját elfogadta a Vezetőség és a DB, és

_b)_ nem jogosult Szakkollégiumi Diploma kiállítására.

(2) A Szakkollégiumi Oklevél a szakkollégista tagsági jogviszonyának tényét igazolja.

**92/A. §** _[Szakkollégiumi Diploma]_

(1) Tagsági jogviszonya megszűnése esetén Szakkollégiumi Diplomát kap az a szakkollégista, akinek

_a)_ tagsági jogviszonya összesen legalább öt féléven keresztül aktív (nem szünetelő) volt, és

_b)_ aktív féléveiben Tanulmányi Rendszerben meghatározott szakkollégiumi tanulmányi kötelességeinek eleget tett.

(2) A Szakkollégiumi Oklevél mellékletében tartalmazza a szakkollégista által tagsági jogviszonya alatt teljesített szakkollégiumi tevékenységét, különös tekintettel az elvégzett tanulmányok és a kiemelkedő vállalások teljesítésére.

**93. §** _[A tagsági jogviszony szünetelése]_

(1) A tagsági jogviszony – egybefüggően legfeljebb két féléven át – szünetel, ha

_a)_ a szakkollégista külföldi tanulmányokat végez, valamint

_b)_ a szakkollégista felsőoktatási tanulmányait befejezte, de legkésőbb fél éven belül újabb felsőoktatási képzésben vesz részt, kivéve, ha a szakkollégista a 91. § (3) bekezdés szerinti kérelmet nyújt be, és azt a Vezetőség és a DB közösen elfogadja.

(2) A tagsági jogviszony szünetelése alatt a szakkollégista mentesül minden olyan kötelezettség alól, valamint azokat a jogosultságokat nem élvezheti, amelyeket jelen szabályzat, vagy a jelen szabályzat alapján hozott döntés állapít meg, kivéve a 14. § (2) bekezdés szerinti esetet.

**94. §** _[Kivételes tanulmányi rend]_

(1) A szakkollégista a félév elején kivételes tanulmányi rend iránti kérelmet terjeszthet elő a Vezetőség és a DB elé.

(2) A kivételes tanulmányi rend iránti kérelemben a szakkollégistának elő kell adnia azokat az okokat, amelyek miatt a szakkollégiumi kötelezettségeinek nem tud teljes mértékben eleget tenni, és javaslatot kell tennie arra, hogy milyen formában kíván a szakkollégiumi kötelezettségeinek részben eleget tenni.

(3) A kivételes tanulmányi rend iránti kérelmet mérlegelés alapján a Vezetőség és a DB közösen bírálja el.

#### **A tagsági jogviszony megszüntetése**

**95. §** _[Tagság-felülvizsgálati eljárás]_

(1) Az a szakkollégista, aki nem teljesíti megfelelően a jelen szabályzatban megállapított követelményeket, tagság-felülvizsgálati eljárás alá kerül.

(2) A tagság-felülvizsgálati eljárást megindítja

_a)_ ha a szakkollégista a 62. § szerinti beszámoló határidejét elmulasztja, vagy

_b)_ ha a szakkollégista 62. § szerinti beszámolóját a Vezetőség és a DB nem fogadta el.

(3) A Vezetőség és a DB nem fogadja el a szakkollégista 62. § szerinti beszámolóját, ha a szakkollégista

_a)_ nem teljesítette azt az átlagot, amelyet az adott szakon a Vezetőség és a DB elvár,

_b)_ a szakkollégiumi tanulmányait – a Vezetőség és a DB által meghatározott féléves követelményrendszernek megfelelően – nem teljesítette,

_c)_ a szakkollégiumi közösségi életében nem, vagy kis mértékben vesz rész, valamint

_d)_ a Szakkollégium értékrendjének nem megfelelő magatartást tanúsít.

(4) Az eljárás alá vont szakkollégistát az eljárás megindításáról a Tanulmányi Vezető értesíti.

(5) Az eljárás eredményeként a szakkollégista tagsági jogviszonyának megszüntetéséről vagy meghosszabbításáról a szakkollégista további teljesítményének függvényében a Vezetőség és a DB közösen dönt.

(5a) Amennyiben az eljárás alá vont szakkollégista beszámolóját a következő félév végén a (3) bekezdés _a)_ és c_)_ pontja alapján a Vezetőség és a DB nem fogadja el, a szakkollégista tagsági jogviszonya megszűnik.

(5b) Amennyiben az eljárás alá vont szakkollégista beszámolóját tagsági jogviszonya fennállása alatt a (3) bekezdés _b)_ és _d)_ pontja alapján a Vezetőség és a DB nem fogadja el, a szakkollégista tagsági jogviszonya megszűnik.

(5c) Amennyiben az eljárás alá vont szakkollégista beszámolóját a Vezetőség és a DB elfogadja, az eljárás alá vont szakkollégista tagsági jogviszonya csak az (5b) bekezdés alapján, valamint újabb, két egymást követő beszámoló (3) bekezdés _a)_ és c_)_ pontja szerinti el nem fogadását követően szűnik meg.

(6) Különös méltánylást érdemlő helyzetben a Vezetőség és a DB egyhangúlag dönthet úgy, hogy a szakkollégista beszámolóját annak ellenére elfogadja, hogy a szakkollégista beszámolója a (3) bekezdés a) pontja szerint nem került volna elfogadásra.

**96. §** _[Méltányosság]_

Abban az esetben, ha a szakkollégista a 95. § szerinti eljárás alatt áll, de az eljárás alá vonást követő félévre már korábban kérelmet nyújtott be a 94. § szerinti kivételes tanulmányi rend iránt – és azt a Vezetőség és a DB közösen elfogadta –, a 95. § (5)-(6) bekezdés alkalmazásakor a tagsági jogviszony meghosszabbítása a kérelem tartalmának függvénye.

**97. §** _[Szakkollégista magatartásának értékelése]_

(1) A Szakkollégium elsőfokú fegyelmi bizottsága a Vezetőség, másodfokon a Kollégiumi Felügyelő Bizottság. Az elsőfokú fegyelmi bizottság ülésén a Diákbizottság tagjai konzultációs joggal rendelkeznek. A szankcionálás a szakkollégista magatartásának javítására irányul. (2) A fegyelmi bizottság Szakkollégium értékrendjének nem megfelelő, méltatlan magatartást a következő, a bizottságban egyhangúlag elfogadott szankciókkal sújthatja:

a) a beszámoló el nem fogadása (amely nem menti fel annak benyújtása alól)

b) rektori figyelmeztetés

c) ösztöndíj megvonása, a szociális ösztöndíj kivételével, a fegyelmi bizottság döntésének hónapjától kezdve

d) közügyektől való eltiltás

e) szakkollégiumi tisztségtől való megfosztás

f) az ösztöndíj-pályázattól való eltiltás egy vagy két félévre

(3) Két rektori figyelmeztetés után a szakkollégiumi tagság automatikusan és azonnali hatállyal megszűnik.

(4) A tagsági szerződés megkötése alkalmával befizetett kaucióból levonható a házirend mellékletében kijelölt összeg, amennyiben Szakkollégistának felróható módon esett kár szakkollégiumi ingóságban vagy ingatlanban. Szándékos károkozás esetén a teljes kár megtérítéséért felelős.

(5) A Szakkollégium Vezetősége, a Diákbizottság közreműködésével félévenként határozhat az alább felsorolt szakkollégiumi jutalmak kiosztásáról:

a) rektori dicséret, személynek, teamnek, vagy projektnek,

b) A Közösségi Ösztöndíjat a JTA Ösztöndíjszabályzatnak megfelelően osztják ki.

(6) A Pro Collegio díjat a Szakkollégium közössége a Te Deumot megelőzően titkos szavazással tanévenként egy személynek ítéli oda a végzős évfolyam egy tagjának.

**98. §** _[A tagsági jogviszony azonnali hatályú megszüntetése]_

(1) A tagsági jogviszony azonnali hatállyal megszüntethető, ha

_a)_ a szakkollégista az 5. § (3) bekezdés alapján a Tagsági Szerződésben megállapított díjakat nem, vagy késedelmesen fizeti meg, illetőleg a Tagsági Szerződésben vállalt egyéb kötelezettségeinek nem tesz eleget,

_b)_ a felvételi eljárás keretében elmulasztja az 53. § (4) bekezdés szerinti bejelentési kötelezettségét,

_c)_ a szakkollégista büntetőjogi felelősségét bíróság jogerősen megállapította, valamint

d) a tagsági szerződés által rögzített esetekben.

(1a) Az a szakkollégista, aki a félév kezdetén, vagy a félév során eldönti, hogy a félév végén tagsági jogviszonyát megszünteti, és erről a Vezetőség és a DB tudomást szerez, a félév elejéig visszamenőleg köteles a tagsági jellegű jogviszony szerinti díjat megfizetni, amennyiben

_a)_ nem, vagy nem kellő mértékkel veszi ki a részét a közösségi munkából,

_b)_ nem vesz részt a szakkollégiumi tanulmányokban, vagy

_c)_ a szakkollégiumi kötelező eseményeken nem vesz részt.

(2) A szakkollégista a tagsági jogviszonyának az (1) bekezdés alapján való megszüntetését követően köteles a Tagsági Szerződésben vállalt díjfizetési kötelezettségének eleget tenni.

## **Negyedik rész**

## **A tagsági jellegű jogviszony**

### **XVII. fejezet**

### **A tagsági jellegű jogviszonyra vonatkozó általános rendelkezések**

**99. §** _[A tagsági jellegű jogviszony]_

(1) Tagsági jellegű jogviszony a Szakkollégiummal lakhatásra irányuló szerződéses viszonyban álló személyek és a Szakkollégium között áll fenn, amely nem azonos a tagsági jogviszonnyal.

(2) Tagsági jellegű jogviszony áll fenn a Szakkollégium és a doktori képzésben részt vevő hallgatók, valamint az vendég hallgatók között.

### **XVIII. fejezet**

### **Az egyes tagsági jellegű jogviszonyok**

**100. §** _[Doktori képzésben részt vevő hallgatók]_

(1) A Szakkollégium a szakmai minőségbiztosítás érdekében szerződést köt doktori képzésben részt vevő hallgatókkal, amelynek keretében lakhatást biztosít olyan kiemelkedő hallgatóknak, akik szakmai tudásukkal hozzájárulnak a szakkollégisták szakmai fejlődéséhez.

(2) A doktori képzésben részt vevő hallgatók segítik a szakkollégisták egyetemi és szakkollégiumi tanulmányait, és részt vállalnak a szakkollégiumi képzésben.

(3) A doktori képzésben részt vevő hallgatók felvételéről, jogairól és kötelezettségeiről a Vezetőség és a DB határoz.

**101. §** _[Vendéghallgatók]_

(1) A Szakkollégium eseti jelleggel lakhatást biztosít magyar és külföldi hallgatók számára.

(2) Vendéghallgatóként félévre szerződés köthető azokkal a szakkollégistákkal is, akiknek felsőoktatási hallgatói jogviszonya félévkor a tanulmányok befejezésével megszűnt, vagy fél évig szünetel, de nem kérték a 91. § (3) bekezdés szerinti kérelemben a tagsági jogviszony meghosszabbítását. Erről a Vezetőség és a DB a szakkollégista kifejezett kérelmére dönt.

(3) Abban az esetben, ha a Szakkollégium épületében valamilyen oknál fogva üresedés van, a Vezetőség és a DB gondoskodhat további vendéghallgatókkal való szerződés megkötéséről.

(4) A vendéghallgatók felvétele a DB és a FEB által közösen meghatározott módon és ellenőrzésével történik annak érdekében, hogy a szakkollégisták véleménye képviseltethessen a Szakkollégium épületében lakók kilétével kapcsolatban.

(5) A vendéghallgatók jogairól és kötelezettségeiről, valamint szerződésük meghosszabbításáról a Vezetőség és a DB határoz.

**102. §** _[Tagsági jogviszonyukat végleg megszakító szakkollégisták]_

(1) A szakkollégiumi diplomában vagy oklevélben részesült személy a szakkollégiumi jogviszonyának megszűnését követő két évben jogosult a Szakkollégiumban tagsági jellegű jogviszony létesítése által lakhatásra, a kiválasztási folyamatban előnyt élvez a Vendéghallgatókkal szemben.

(2) A tagsági jellegű jogviszonyú végzett Szakkollégista bentlakásának első évében az aktuális, a tagsági jellegű jogviszonyú lakókra kiszabott kollégiumi díjból kedvezményben részesül.

## **Ötödik rész**

## **Záró rendelkezések**

### **XIX. fejezet**

### **Hatályba léptető rendelkezések**

**103. §** _[Hatályba lépés]_

(1) Jelen szabályzatot a Szent Ignác Jezsuita Szakkollégium Közgyűlése és Vezetősége által elfogadott és a Felügyelőbizottság által véleményezett formában a Kuratórium határozatlan időre jóváhagyja.

(2) Jelen szabályzat a kihirdetését követő napon lép hatályba, egyúttal a korábbi Szervezeti és Működési Szabályzat, a Felvételi és Tagsági Szabályzat, a Tanulmányi Szabályzat és a Szent Ignác Jezsuita Szakkollégium Diákbizottságának, Felvételi Bizottságának és Választási Bizottságának Szervezeti és Működési Szabályzata hatályát veszti.

(3) A Szabályzat hatályba lépését megelőzően hozott, de a hatályba lépést követően is fennálló döntések hatályban maradnak, feltéve, hogy nem ütköznek a jelen Szabályzat 2-4. § szerinti alapelvekbe.

**104. §** _[A szabályzat értelmezése]_

Minden olyan felmerült vitában, amely a jelen szabályzat rendelkezéseivel, azok értelmezésével vagy végrehajtásával kapcsolatos, a Vezetőség és a DB közösen határoz. A DB és a Vezetőség döntése ellen – a döntést követő nyolc napon belül – a Felügyelőbizottságnak címzett fellebbezést a Rektornál kell benyújtani.

**1. Melléklet**

**Tanulmányi Rendszer**
